---
ID: 1889
title: >
  Praha by chtěla WiFi zdarma. To bude
  průser…
author: Patrick Zandl
post_excerpt: ""
layout: post
oldlink: >
  https://www.marigold.cz/item/praha-by-chtela-wifi-zdarma-to-bude-pruser
published: true
post_date: 2005-12-07 12:21:33
---
<p>Nejsem principiálně proti věcem zdarma, jen mám takové neblahé a zkušenostmi dané přesvědčení, že nic zdarma neexistuje a nakonec se to někde musí zaplatit. Pokud to nejsem já, budiž. Většinou jsem. </p>

<p>WiFi v Praze 5 už zdarma je a na základě této reference hodlá Praha stavět zdarma WiFi síť celoplošnou. Náklady mají vyjít na 150 milionů Kč, další peníze má schlamstnout roční provoz. Sto milionů Kč chtějí získat projektanti této sítě z příspěvku Broadbandového fóra, zbytek se má sehnat někde, nepochopil jsem přesně kde, na DigiWebu píšou, že by se mělo něco dále chtít po vládě. </p>

<p>Proč to všechno smrdí průserem? Pomiňmte to, že magistrát Prahy 5 jakožto reference projektu, je podle výstřižků z novin nejpodivnějším pražským magistrátem a pomiňme to, kolik slýchám o korupci v samotném projektu zasíťování Prahy 5, protože to k takovým akcím patří. </p>

<p>Nejprve trocha výchozích předpokladů. Pokud se shodneme na tom, že internet by měl být podobně jako další infrastruktura zdarma nebo za podmínek, jež stanovuje stát (a na tom jsme se ještě neshodli, ale to nyní ponechme), musíme se vypořádat s podnikatelskými subjekty, které na trhu působí legálně a za podmínek dříve platných a stanovených. Nedá se to udělat tak, že jim udělíte smolíčka pacholíčka a domníváte se, že je vymalováno tím, že jste na trh uvedli službu zdarma, která všechny ostatní pošle do konkursu. Musíte se s nimi nějak čestně vyrovnat. Znamená to vyplatit jim odškodné a pár let se handrkovat o tom, jaké to odškodné má být. </p>

<p>Příklady tu už jsou. V devatenáctém století, krátce po vzniku telegrafu a telefonu, se většina států včetně Rakousko-Uherska (ale i USA atd) rozhodla, že telegraf a později i telefon mají být vlastněné státem. Vydaly patřičný zákon a sítě stávajících poskytovatelů odkoupily. Tedy vyplatili za ně peníze. Neobešlo se to bez křiku, ale urovnalo se to. </p>

<p>Nyní město Praha hodlá udělat totéž: vyvlastnit provozování internetového připojení, protože kdo by se připojoval za peníze, když může mít službu zdarma. Znamená to nepřípustný zásah do podnikatelského prostředí, protože jde o zásah ze státních prostředků. Kdyby totéž udělal soukromý podnikatelský subjekt, ihned by na něj vlítnulo pár úřadů kontrolujících hospodářskou soutěž (ačkoliv by nakonec asi odtáhli s nepořízenou). Kdo vlétne na magistrát? A co se stane, když firmy jako UPC, Karneval nebo <i>Číhoř a Syn Podblšanský Internet</i> podají žalobu na zmaření svých investic? Nepamatujete si? Ano, i Česko podepsalo smlouvu o ochranně investic a v ní jsou podobné kroky hodnoceny velmi negativně, když jsou financovány či iniciovány ze státních zdrojů. </p>

<p>Kromě toho přijdou praktické problémy. V prvé řadě fakt, že na podobné peníze nemá magistrát podle statutu Broadband fóra nárok a bude důležité sledovat, jak se fórum zachová. Jednou ze základních podmínek totiž nepřekvapivě je, nelikvidovat subvencí konkurenci a protěžovat regiony bez připojení. Neznám v Česku konkurenčnější prostředí pro internetové připojení, než je Praha a fronta nasratých bude  pekelně dlouhá, ČTÚ, MI a Antimonopolní by v případě vyplacení 100 mega z prostředků fondu měly otevřít pár dalších přepážek, aby stihli stížnosti odbavovat. Odolá fórum tlaku? Jestli ne, bude to vhodná chvíle odepsat jeho členy jako sbírku bezcharakterních sviní, jestli ano, o to vhodnější chvíle poplácat je po zádech, že dodrželi, co slíbili. </p>

<p>Kdyby se náhodou peníze někde vyšťárali, třeba i z jiných zdrojů, přijde další problém: politický odpar. Z takové hromady peněz se prostředky rády samovolně odpařují – v Česku neznámo kam. Pár radních dostaví domek, nakoupí byty dětičkám, ornou půdu na místě budoucího satelitního městečka, to vše samozřejmě bez souvislosti s výstavbou sítě za 150M. Přesto něco zbude, něco někdo postaví a přijdou problémy třetí linie. Zákazníci dostanou něco zdarma, ono to nebude fungovat perfektně, protože je to rádio a dělané bez nutnosti vydělat, takže dost pravděpodobně velmi ležérně (zkušenost s WiFi Prahy 5 tu je). Budou si stěžovat. Operátor (bo půjde o outsourcing) je odpálí, že to jede zdarma, tak ať nereptají. Lidé budou naštvaní, reptanda pronikne do médií a znovu se provaří, kdo kdy komu a kolik. </p>

<p>Problémy čtvrtého řádu: rušení. Inu, v Praze je na pásmu 2,4 GHz rušno a nové rádio se ve většině oblastí prostě nemá kam nacpat. ČTÚ si může už podatelnu rozšířit rovnou, protože řady CzFreenetáků a dalších naštvaných provozovatelů WiFin v Praze budou megadlouhé, protože tady to půjde hrubou silou. Nové WiFi prostě vytlačí ty ostatní, leda by někoho osvíceně napadlo sehnat licencované pásmo nebo experimentovat s 5GHz. Jenže to už za lacino nepůjde … </p>

<p>Inu, s bezdrátovými sítěmi to není tak snadné, jako s městským imobiliářem.  Jako obvykle i zde platí, že nejjednodušší řešení je to nejméně správné. Takže městské celoplošné WiFi zdarma je technicky vzato dobrý nápad. Ale takhle snadno se zrealizovat bez pořádného průseru nedá.
</p>
