---
ID: 2361
title: 'Porovnání robotických vysavačů iRobot Roomba a&nbsp;CleanMate'
author: Patrick Zandl
post_excerpt: ""
layout: post
oldlink: >
  https://www.marigold.cz/item/porovnani-robotickych-vysavacu-irobot-roomba-a-cleanmate
published: true
post_date: 2010-06-19 08:54:15
categories: [Roboti]
---
<p>Nedávno jsem spíše z legrace napsal <a href="http://www.lupa.cz/clanky/strastiplnost-hackovani-domaciho-vysavace/">článek o tom, jak všelijak se dají hackovat robotické vysavače</a>. Ukázalo se, že slušné obliby došly vcelku vážně míněné, byť humorněji podané argumenty pro a proti dvěma v Česku asi nejprodávanějším modelům: CleanMate versus Roomba. Měl jsem možnost porovnat oba a ve více modelech a generačních provedeních. A aby to bylo snáze dohledatelné, vytáhnu toto porovnání zvláště.</p>
<p>U nás je velmi populárním produktem <a href="http://www.cleanmate.cz">CleanMate</a> společnosti Infinuvo, který je levnější (kolem 5 tisíc Kč, záleží na modelu a výbavě), jeho protipólem je <a href="http://www.roomba.cz/">Roomba</a>, která stojí spíše dvojnásobek (nejlevnější stojí 8 000 Kč. Připlácíte si v případě Roomby za značku, nebo má i nějaké kvalitativní přednosti? Ano, jsou tu objektivní rozdíly a to tak, že značné, které umí používání robovysavače řádně znepříjemnit. Takže?</p>
<p><img style="float: right;" src="http://www.marigold.cz/wp-content/uploads/roomba.jpg" border="0" alt="roomba.jpg" width="150" height="117" /></p>
<p>Především CleanMate nemá senzor přiblížení, takže zatímco Roomba před překážkou většinou zpomalí (pokud není moc malá) a jemně do ní ťukne, CleanMate do ní narazí v plné rychlosti a teprve nárazem překážku pozná. Může vám to připadat jako drobnost, ale až uslyšíte CleanMate, jak zoufale mlátí do zavřených dveří, argument pochopíte, nehledě k riziku rozbití váz či sošek stojících na zemi. </p>
<p>Druhou podstatnou výhodou Roomby je, že umí kopírovat zdi, protože si do určité míry mapuje pokoj. Tím dobře vysaje prach podél zdí. CleanMate jezdí vysloveně náhodně, nemá žádnou inteligenci a od zdí se jen odráží, nekopíruje je, prachu mu tedy podél zdí zůstane mnohem více. Je prostě méně pečlivý, protože je hloupější. </p>
<p>A do třetice, Roomba se umí vypořádat s problémy při pohybu, například zamotáním do kabelů elektriky, chlupů koberce a dalších překážek. Má terénní zdvihací kolečka a "cloumací" inteligenci, opakovaným pokusem o změnu směru a zpětným chodem či nadzdvihnutím na kolečkách se pokusí dostat z kabelu nebo jiné překážky. To CleanMate neumí. Jakmile se zadrhne, přeruší program, zapípá a zdechne. </p>
<p><img style="float: right;" src="http://www.marigold.cz/wp-content/uploads/cleanmate.jpg" border="0" alt="cleanmate.jpg" width="150" height="150" /></p>
<p>Totéž CleanMate udělá, když se zasekne pod příliš nízkým nábytkem nebo třeba trubkou běžící po zdi. CleanMate totiž má ťukací čelo oblé, snadno se pod nízkým profilem zasekne. Ostré "ťukací" čelo Roomby se odrazí (nezaklíní se obloukem) a Roomba spolehlivě vycouvá. Je to rozdíl? Nu, je. Přijdete domů, těšíte se na robotem uklizený pokoj a zjistíte, že CleanMate chcípnul zamotaný v prodlužovačce na zemi, zatímco Roomba zvládla poklidit. </p>
<p>A na závěr: na CleanMate nepoznáte, zda douklidil, nebo z nějakého důvodu chcípnul, zatímco Roomba to výstražně indikuje diodou i hlasovým výstupem.</p>
<p>Mám-li srovnat kvalitu úklidu, subjektivně bych řekl, že Roomba sebere i jemnější prach a objektivní je, že je podstatně pečlivější a lépe projede celý pokoj. Na druhou stranu je náročnější na údržbu, občas musíte vyjmout kolečko (je to jednoduché) a vytahat z něj vlasy, obecně vlasy Roombě slušně zatápějí. CleanMate na to není tak háklivý, ale to je dané také jeho menší pečlivostí při sběru. Na druhou stranu kartáč Roomby se čistí podstatně lépe, než u CleanMate, kde se vlasy a hlavně prachové chuchvalce zapresují do štětin tak, že to nejde nijak kloudně vyndat. To se Roombě nestává, má kartáč líp vymyšlený a je k němu čistící kroužek. </p>
<p>To jsou prodejní argumenty, které pomohou vyrovnat se mentálně s tří a více tisícikorunovým rozdílem. Pokud nemáte malý byt v provedení mikro-loftu s plovoucí podlahou a bez předmětů na podlaze, CleanMate postačí, ale pokud máte byt s kabely na zemi, rozestavěným nábytkem a věcmi na zemi, které nechcete pořád uklízet, bude Roomba lepší volba. </p>
<p>Na závěr vás možná zaujme, zda si máte u Roomby připlatit za dražší model s programovatelnou automatikou, která spustí luxování v předem naplánovaný čas. Abych to shrnul: nutné to není, ale je to fajn, když si zvyknete. Roombu totiž můžete naprogramovat, aby se vydala luxovat třeba každý den ve vybranou dobu. Pokud máte pokoje prostupné bez vysokých prahů a zvláště, koupíte-li sadu s majákem, který Roombu nepustí do dalšího pokoje, dokud nemá jeden hotový, snížíte si denním luxováním prašnost v bytě, aniž by vás to stálo mnoho práce. Navíc každodenní prach je jemnější, takže Roomba zvládne vyluxovat tři pokoje pečlivě a vysypete z ní prach, až se vrátíte. Totéž můžete dělat ručně: zapnout Roombu, když odcházíte, jenže často na to zapomenete. Automatika je zkrátka lepší, ale za příplatek.</p>