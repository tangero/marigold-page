---
categories:
- Město
- Politika
excerpt: Začal jsem psát pravidelná shrnutí toho, co se za týden dělo v mém místostarostování
  ve městě. Dávám je primárně na Facebook, kde máme většinu občanů města, ale budu
  je přidávat i sem.
layout: post
summary_points:
- Zvolen místostarostou, zodpovědný za městský majetek a energetiku.
- Koaliční spolupráce založena na čtyřleté opoziční zkušenosti.
- Neuvolněná funkce s plnými nároky na čtvrtinový plat.
- Skatepark vyvolal stížnosti kvůli hluku a drenáži.
title: Místostarostou Brandýsa nad Labem – Staré Boleslavi
---

🏙
💚Ve čtvrtek jsem byl zvolen zastupiteli našeho města místostarostou. Děkuji za to. Na starosti budu mít správu městského majetku, městské firmy a energetiku. Nebylo to velké překvapení, tak zněla koaliční dohoda. Tím ale také hrozí, že se mé sociální sítě stanou poznámkovým místostarostenským blokem. Pár prvních poznámek.

Čtvrteční zastupitelstvo proběhlo v klidu a důstojně. Ostatně, v nové koalici jsme se dobře znali. Za společné čtyři roky v opozici jsme se naučili společně pracovat, známe svoje slabiny i silné stránky, umíme se společně připravovat, rozdělit si role a práci.

A to je to důležité. Není to funkce, je to práce. Spousta práce. U mne komplikovanější ještě o to, že jsem neuvolněný místostarosta, čili to není na fulltime (Ale s fulltime požadavky) a za zhruba čtvrtinu platu obvyklého v IT. Co naplat, na radnici je třeba šetřit a exempla trahunt. Dobré bylo, že stará radnice nám již v pátek začala všechno zodpovědně předávat. Ráno v 8:30 je schůzka na radanici, přebírka práce, v 8:20 na mě mává nový starosta Robert Pecha na křižovatce, jestli stíhám, mávám zpátky, že stíhám odvést děti do školy a jsem tam přesně. Od rána do odpoledne jsme si stihli projít základní běžící věci, dostali jsme k tomu zprávy jednotlivých oddělení radnice, tabulky. Je to skvělý výkop na to, aby se nepřerušily projekty, které chceme dotáhnout, což jsou plus mínus všechny. A není to vůbec obvyklé, co jsem slyšel, takže za to velký respekt jak bývalé radnici, tak úředníkům.


🛹 Ještě v pátek jsme si dali jednání na městském skateparku. Původní radnice jej sice nechala postavit, ale nějak dospěla k názoru, že hromady betonu nepotřebují stavební povolení, takže to se dodělává dodatečně. Budiž, dodatečné projednání se stavebním úřadem. Smutné je, že skatepark postavený u řeky u zahrádkářské kolonie se stal terčem NIMBY (lidí, co nechtějí mít nové stavby ve svém okolí). Objevila se petice, že tam nemá co dělat, protože ruší hlukem. A dorazila odpůrkyně parku, která vyslovila celou řadu požadavků včetně zrušení skateparku. Namítli jsme, že skatepark dělá radost mládeži a že to na rušení nevidíme, že na konci zahrádkářské kolonie u řeky je to dobré místo. Vyposlechli jsme si stížnost na špatnou drenáž, konstatovali, že odvodnění plochy je v souladu se stavební dokumentací, podepsali protokol a ukončili obhlídku. Co s tím? Stavět protihlukovou zeď, když podle měření je hluk absolutně v pořádku? Jen proto, abychom uspokojili dva obyvatele jednoho domu? Jak k tomu přijdou lidi, kterým kvůli tomuhle mimořádnému výdaji neopravíme ulici? A jak k tomu přijdou lidé, kteří budou muset koukat na hnusnou protihlukovou zeď v nevhodném místě? Navíc kdo ví, jestli by nám ji povolili postavit? Z onoho domu není na hřiště vidět, jsou tam vzrostlé stromy, které jsou lepší než protihluková zeď. Nejde se zavděčit všem. Velké politické ponaučení.


👨‍💻Pokračujeme v pondělí „zaváděním do systémů“ – protože zástupcem města nejste, dokud vás nezavedou do systému, zvolen nezvolen …

Skvělé je, že na úřadě jsou výborní lidé, tedy alespoň zatím jsem jiné nepotkal. Všichni byli ochotni pomoci, erudovaní ve svém tématu. Jediná zvláštnost, na kterou jsem nebyl zvyklý: moje kancelář má z venku kouli, takže se tam nedá dostat. Mám dálkový otevírač, abych klepající lidi vpustil a nemusel vstávat. Přišlo mi to zvláštní. Ukázalo se, že to není nepřístupnost úřadu, ale že jednomu z předchůdců tam někdo ukradl notebook – je to veřejně přístupná část úřadu. Teď váhám, zda si tam pořídím kliku a budu riskovat další podobný případ. Mám tendenci lidem věřit, (plus budu zamykat, když tam nebudu, ale to není nedůvěra, že ano).

Držte palce.