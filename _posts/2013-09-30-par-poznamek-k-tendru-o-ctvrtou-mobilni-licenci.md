---
ID: 2710
title: 'Pár poznámek k&nbsp;tendru o&nbsp;čtvrtou mobilní licenci'
author: Patrick Zandl
post_excerpt: ""
layout: post
oldlink: >
  https://www.marigold.cz/item/par-poznamek-k-tendru-o-ctvrtou-mobilni-licenci
published: true
post_date: 2013-09-30 12:55:08
---
<p>Jistě to na zpravodajských serverech rozeberou lépe. Tedy alespoň to zjevné. Ale možná pár ne zcela zjevných informací unikne, tak u těch se potastavím já. Jaké je mezidobí vývoje tendru o čtvrtou českou mobilní licenci a LTE frekvence?</p>

<!--more-->

<p>První rádobypřekvapivá zpráva je vypadnutí PPF. Tam je to prosté. PPF pravila, že se neúčastní kvůli překvapivé podmínce zakazující fúzi v následujících patnácti letech s dalšími účastníky tendru. A že je to podmínka nezvyčajná. Tož tady je moje osobní přesvědčení (nejsem šéf ČTÚ, takže fakt osobní). ČTÚ si v nějakém nestřeženém okamžiku povšimnulo toho, že PPF intenzivně vyjednává se všemi třemi matkami českých operátorů o odkupu. Všechny tři matky totiž tak nějak nazřely, že doba, kdy se v Česku rýžovalo na uživatelích nebetyčně, pomalu končí a už se bude dojit jen pořádně. A to je chvíle, kdy - zejména v mometně, kdy dlužíte, kam se podiváte - stojí za to zvážit, zda z politicky (volba Zemana se nám vymstila opravdu hodně a Česku před investory významně uškodila) i ekonomicky nestabilního trhu vypadnout. Kde to klapne, se neví - ani, zda to vůbec klapne. Já osobně nejvíce vsázím na Telefonica O2, významně ve hře je ale i prodej T-Mobile, Vodafone spíše nikoliv. Pak by ale nastala situace, které se snažíme vyhnout: tedy to, že se nějaký operátor dostane do rozporu s omezením aukce na to, kolik frekvencí může držet. Což by samozřejmě mělo řešit bdělé oko animonopolního úřadu, jako tomu je jinde v Říši, jenže bdělé oko regulátora telekomunikačního trhu zřejmě zapochybovalo, zda by to nebylo příliš, chtít po animonopolním vyhodnotit telekomunikační trh (zejména ve světle řady posledních rozhodnutí ve věci zájmu českých oligarchů) - a že tedy bude lépe to jasně vysvětlit dopředu, jak se podmínky mají a rozumí. Pépéefce sklaplo. Hrála vysoko, neuhrála a prozatím jde od válu. Firmu PPF Mobile prodala Tomáši Budníkovi, svému řediteli mobilního projektu a zkušenému budovateli mobilních sítí. Ten ji přejmenovává na Revolution Mobile, příbírá dva další akcionáře, které odmítá sdělit - a pokračuje v tendru. Opět - zřejmě vám neunikne, že Revolution Mobile se jmenuje ambiciozní francouzský mobilní projekt, z větší části jedoucí ve stealt-režimu. Zda si od ní Tomáš Budník půjčil jen jméno nebo i peníze, se ale přesvědčivě neví.  Mimochodem, do Revolution Mobile přešel z PPF Mobile z části i solidně zkušený tým - v rejstříku se vyskytuje i jméno Jany Studničkové, další skvělá personální posila s rozsáhlými zkušenostmi. </p>
<p>A jen tak na okraj: již dříve se proslýchalo, že některý z mobilních operátorů by mohl nastrčit nějakou firmičku (třeba přes dohodu se zahraničním dodavatelem), která by si frekvenci koupila. To, že ČTÚ cestu schlamstnutí více frekvencí zablokovalo, je pochopitelné a jak T-Mobile, tak Eurotel/O2 již v minulosti ukázali, že blokování frekvencí jim není cizí. Však je to jejich business, optimalizovat peníze vůči frekvencím a zda frekvenci užívají či ne, je jen ekonomická rozvaha na téhle trase. </p>
<p>Více legrace ještě bude se společností Tasciane. To je firma, kterou založila firma specializovaná na předzaložené firmy, akcie jsou na doručitele, podle rejstříku tedy nelze usuzovat na majitele nijak. Zjevně si někdo dává docela bacha na to, aby k němu nevedly žádné stopy, což nespraví ani investigativec s dlouhým sklem v průchodu naproti Koněvova 141. Jsme v Česku, dávám tomu dva týdny, než se to rozkecá, kdo za tím stojí, zatím je to prostě anonymní společenství pánů z Lidic a nakonec se může stát, že to bude nějaká rána do zad ČTÚ od některého z operátorů, viz výše. To už by bylo docela ostré řešení, ale abych to tak shrnul, idylické vztahy mezi ČTÚ a operátory se v posledních dvou letech zásadně narušily, takže bych už nevylučoval nic. Tři žalobičky k nejrůznějším soudům (všimněme si, že každý k jinému, takže zjevně koordinované), neladným vztahům jen nasvědčují. </p>
<p>Otázka je, zda je tu ten medvěd. Vybudovat čtvrtou plnohodnotnou síť přijde na dost peněz, ale zase je tu dost zahraničních dodavatelů, kteří ji umí pomoci zafinancovat. Okno, kde peníze ze čtvrté sítě vytáhnout, se zmensilo snížením tarifů (to byl od O2 vskutku geniální tah, omluva, že jsem pochyboval) - ale pořád tu nějaké je. I s ohledem na vnitrostátní roaming. </p>
<p>Takže v mezičase: PPF ztrácí body, přehrává míč na Budníka, ten sprintuje na bránu. Zda to nakonec přihraje zpět PPFce ve chvíli, kdy se ukáže, že se jí nepodaří koupit žádného operátora, to je jen čirá spekulace svědčící o tom, že zase tak málo se u nás nehulí. </p>
<p><strong>PS: Mezi tím se oficiálně k Tasciane přihlásilo KKCG Karla Komárka. </strong></p>