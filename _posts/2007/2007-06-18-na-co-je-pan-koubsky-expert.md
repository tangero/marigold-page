---
ID: 2121
title: Na co je pan Koubský expert?
author: Patrick Zandl
post_excerpt: ""
layout: post
oldlink: >
  https://www.marigold.cz/item/na-co-je-pan-koubsky-expert
published: true
post_date: 2007-06-18 14:25:29
---
Rozhovor s Petrem Koubským jsem četl v tištěné verzi iDnesu v sobotu. Mějte mne za nostalgika, já vím, že mám tablet s internetem po bytě na dosah a když vyrazím s dcerou do lesa, mám s sebou N95 pro každý případ. Jenže já si stejně v sobotu ráno rád sednu na židli, usrkávám presso silné tak, že by se dalo krájet jako rákosníček a čtu si papírové noviny. Přijde mi to takové... retro... 

Dneska mne Adam upozornil, že si mám přečíst <a href="http://zpravy.idnes.cz/expert-koubsky-internetova-revoluce-nas-zaskocila-fxr-/vedatech.asp?c=A070617_083511_vedatech_jan">online verzi rozhovoru na iDnesu</a>. Neměl jsem to dělat, zbytečně se mi zdvihl žaludek nad tím, co lidé dokáží napsat do diskuse, když jsou anonymní. Redakce zřejmě zapracovala a ledasco odstranila, jenže co si myslet na otázky charakteru "kdo je to koubský? A co je to za experta?"

Ten, kdo takovou otázku pokládá, se pravděpodobně domnívá, že se vymezuje vůči oné osobě a že tak dává najevo svoji nadřazenost. Je to zajímavá domněnka. Vždy jsem si myslel, že nadřazenost prokazují znalosti, nikoliv neznalosti. A pořád si nemyslím, že se pletu. 

Co člověk musí udělat, aby i taková anonymní tlamička usoudila, že jde o osobu dostatečně známou?

Kdo to jméno nezná, zabloudí na Marigolda snad jen shodou mystických pochodů probíhajících ve vyhledávacích algoritmech Google. A tak je zbytečné rozebírat, jak a v čem je Petr Koubský expert. Je možné, že už by nevěděl, do jaké patice patří procesor Intel Core Duo. O tom to není, ani o tom, že bych nevsadil na to, že by patici správně určil sám Otellini. Názory Petra Koubského vždy velmi jasně shrnovaly postoj určité generace a to se vzácnou vytříbeností, precizností a srozumitelností. Presentovaly určitý konsensus, na němž bylo možné se shodnout z obou stran technobarikády. A to je vlastnost dnes výjimečná, hodná parlamentářů či publicistů. A také hodná zapamatování.

<a href="http://zpravy.idnes.cz/expert-koubsky-internetova-revoluce-nas-zaskocila-fxr-/vedatech.asp?c=A070617_083511_vedatech_jan">Rozhovor si přečtěte</a>, i když pro vás mnoho nového asi nepřinese. Jen tu diskusi doporučím pro zdraví a klid duše vynechat.