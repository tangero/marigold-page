---
ID: 2090
author: Patrick Zandl
layout: post
oldlink: 'https://www.marigold.cz/item/reakce-na-jobsuv-drm-dopis-drm-bude-lepe-nechat-padnout

  '
post_date: 2007-02-24 09:46:43
post_excerpt: ''
published: true
summary_points:
- Steve Jobs prosazuje odstranění DRM z hudby, což vyvolává odpor vydavatelů a tvůrců
  DRM.
- Yahoo Music předpokládá 25% nárůst prodejů online hudby po odstranění DRM.
- Macrovision hájí DRM jako podporu prodeje hudby a kritizuje uzavřenost Apple FairPlay.
- Odstranění DRM může labelům pomoci vyhnout se úplné dominanci Apple na hudebním
  trhu.
title: 'Reakce na Jobsův DRM dopis: DRM bude lépe nechat padnout'
---

Digitální správa práv chránící hudbu a další soubory emoce vzbuzuje neustále a vypadá to, že to jen tak nepomine. Do vosího hníza píchl před pár týdny Steve Jobs, šéf Apple, když publikoval dopis, v němž vysvětloval, že bez DRM by všem včetně labels, vydavatelů hudby, bylo lépe. 

Vydavatelé hudby a tvůrci DRM ochran se nyní předhánějí v ujišťování, že Jobs je senilní stařík, jemuž by nemělo být dopřáváno sluchu. Spravedlivě je třeba poznamenat, že na druhé straně barikády stojí prodejci online hudby, většinou konkurující Apple, kteří poznamenávají, že na Jobsových slovech bude mnoho pravdy. 

Šef sekce Yahoo Music Dave Goldberg prohlásil, že prodeje online hudby na Yahoo obchodu by stouply o čtvrtinu bezprostředně v souvislosti s odstraněním DRM. K tomu také dodal, že se snaží do letošních vánoc převést celý Yahoo katalog na DRM-free hudbu. Údajně má být EMI prvním velkým labelem, který se odhodlá prodávat hudbu bez DRM, ale to zatím není potvrzeno. 

Podle odhadů Nielsen SoundScan se za rok 2006 stáhlo přes 15 miliard hudebních skladeb, aniž by za ně byly zaplaceny patřičné poplatky a prodej offline hudby podle téhož zdroje klesne o dalších patnáct procent. To jsou sice zajímavé argumenty, ale nemusí mnoho znamenat. Kritici těchto čísel připomínají, že prodej hudby klesá ne proto, že se více krade, ale proto, že není co kupovat, že nevycházejí nová zajímavá CD a ty staré nelze kupovat donekonečna. 

<a href="http://www.macrovision.com/company/news/drm/response_letter.shtml">Dopis proti Jobsovi zveřejnil </a>Fred Amoroso, šéf Macrovision, což je firma vyrábějící ochranu digitálních dat už od roku 1984. Jeho postoj nepřekvapí. DRM podle něj představuje vyšší hodnotu pro zákazníka a prodej hudby podporuje, nikoliv degraduje. A aby Jobse ještě více nakrknul, tak připomíná, že DRM musí být otevřené a interoperabilní, čímž navazuje na Jobsovy připomínky k uzavřenosti Apple FairPlay.  

Amorosovu postoji se nelze divit. Snaží se hájit vlastní firmu, která má mezi mladou generací pověst podobnou, jako mají prznitelé malých dětí. Ačkoliv je Amorosův hlas v průmyslu slyšet dobře, zatím to vypadá, že hybná síla je na straně Jobse a labely se musí rozhodnout. Pokud chtějí jít cestou DRM, znamená to pro ně cestu do náručí Apple a toho proklatého Jobse, který ovládá přes sedmdesát procent trhu s online hudbou. A to znamená dále posilovat jeho pozici, protože ostatním DRM systémům zbylo zbývajících třicet procent trhu. A pokud to bude Apple, kdo si bude diktovat podmínky, nebude to pro labely nic příjemného, už teď se vztekají, že je Apple nenechá diktovat si ceny za hudbu na iTunes, jak chtějí. 

Uvolnění DRM politiky, či spíše odstranění DRM z hudby nakonec labelům jen prospěje. Zbaví se hrozby toho, že Apple hudební trh změní zcela podle svého. A můžeme hádat, zda v představách Jobse je na trhu místo pro majors … :)