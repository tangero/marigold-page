---
ID: 2120
title: 'GMail &#8211; a&nbsp;co se stane PAK?'
author: Patrick Zandl
post_excerpt: ""
layout: post
oldlink: >
  https://www.marigold.cz/item/gmail-a-co-se-stane-pak-7
published: true
post_date: 2007-06-15 08:17:51
---
Mám malý soukromý problém s Gmailem. Jeho podstatu odhalí následující obrázek:

<img src="http://www.marigold.cz/wp-content/Screenshot_26.jpg" width="432" height="87" alt="Moje email schránka na Gmailu je skoro plná" title="Moje email schránka na Gmailu je skoro plná" />

Ano, heslo "již nikdy nebudete muset smazat žádný email" se bude během pár dní prověřovat ohněm. Kapacita mé zhruba 3GB veliké emailové schránky na Gmailu bude totiž vyčerpána. A co se stane pak? Já nevím. Bude Gmail moje emaily odmítat? Postoupím do dalšího levelu? Pozve mne googleduo na večeři, kde mne poprosí, abych z Gmailu vypadl? Já nevím. Ještě jsem nedohledal podobný případ vyčerpání Gmail schránky. 

<img src="http://www.marigold.cz/wp-content/Screenshot_25.jpg" width="124" height="165" alt="Přehled pošty" title="Přehled pošty" align="right" />Dnes je to jednoduché, dneska jde v Gmailu mazat úplně. Můžu projít poštu, něco povyhazovat, ale to je přesně důvod, proč jsem si Gmail pořídil: že nemusím. První emailový příspěvek mám v Gmailu z 24.8.2004 a od té doby ho používám prakticky na všechnu poštu. Chodí mi sem i firemní pošta, soukromá, všechno. A že patřím mezi heavy uživatele. Však taky 3 GB pošty jsem nashromáždil bez většího používání příloh, přílohy totiž ukládám do Google Docs, pokud jsou to dokumenty, ostatní mám zpravidla na Mackovském iDisku nebo Box.netu. 

A jak vypadá moje ranní hlášení o poště? Téměř čtyři tisícovky nevyřízených emailů je už klasika. A 27 000 spamů je moje měřítko spamování. Gmail totiž emaily označené za spam vymaže po třiceti dnech. Takže pokud si člověk trochu pamatuje čísla, tak ví, jak je na internetu "spamno". Hodně moc. Ještě před dvěmi lety se moje spam složka pohybovala na pěti tisících, před rokem šla přes deset a rosteme exponenciálně. 

Tak co, Gmaile, jak se pochlapíš?