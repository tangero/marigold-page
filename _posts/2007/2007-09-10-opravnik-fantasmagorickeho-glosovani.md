---
ID: 2142
author: Patrick Zandl
layout: post
oldlink: 'https://www.marigold.cz/item/opravnik-fantasmagorickeho-glosovani

  '
post_date: 2007-09-10 15:50:23
post_excerpt: ''
published: true
summary_points:
- Cendra pomstil odchod Streamu od Superhostingu lživým obviněním z porna.
- Antošova kritika Streamu na Lupě je založena na nezkušenosti a osobních preferencích.
- Stream.cz nabízí rozmanitý obsah, ale má problémy s marketingem a přehledností.
- Autor textu, externista Streamu, obhajuje video s Wendy a kritizuje Antošovu analýzu.
title: Opravník fantasmagorického glosování
---

Často mne nemile překvapí, jaké obskurní konstrukce umí vymyslet lidé, kteří mají jednoduchou možnost se zeptat, jak se věci mají. Už jsem vyrostl z toho, že by za tím mohla být nevědomost. Neznalost a povrchní informovanost je základem takových konstrukcí, žárlení stojí někde v teple v pozadí. Slovy Shreka, <em>co si tím kdo kompenzuje...</em>

Abych to dokumentoval na dvou příkladech. Prosím, berte vše dále uvedené jako můj soukromý názor, není to oficiální stanovisko Global Inspiration (provozovatele Streamu) ani nikoho jiného než mne sama (proč, k tomu se dostaneme na závěr pro ty, co to zaujme).

<h3>Hostovinky o pornu</h3>

Prvním je Zdeněk Cendra, který na svých <a href="http://www.hostovinky.cz/?item=novinky-nakupy-prodeje-akvizice">Hostovinkách píše</a>: <em>"Stream.cz se z poskytovatele video obsahu, začíná stávat poskytovatelem video porno obsahu. Více na www.sex-doma.cz."</em>

Abyste tuto informaci vyhodnotili správně, je vhodné ji uvést do kontextu. Zmíněný Stream.cz byl po nějakou dobu připojený přes Cendrův Superhosting. Už tehdy, když jsem se <a href="http://www.marigold.cz/item/ztracene-procesory-pozarni-poplach-a-dalsi-bojovky-z-instalace-serveru">o tom kdysi zmínil</a>, padla řada komentářů, že Cendra není partner z nejseriosnějších. Nemám tyhle řeči moc rád, navíc v tu dobu byl Superhosting jednou z mála firem, která byla schopna akceptovat naše poměrně náročné a specifické požadavky a vybočit z tabulkových specifikací i cen. 

Postupem času se ukázalo, že Superhosting je sice v některých aspektech silný, v jiných ale velmi rozporuplný. Rozhodli jsme se vybudovat vlastní nezávislou infrastrukturu pro distribuci obsahu, což jsme realizovali registrací vlastního autonomního systému a vytvořením vlastní distribuční sítě, jejíž strukturou a architekturou tu nebudu zdržovat, takže snad jen tolik, že jejím základem je přímé propojení do NIXu a k několika většími ISP pro broadband zákazníky (proto těžko provoz hodnotit podle grafů na NIXu, protože velká část jde mimo něj). Tím jsme se rozloučili se službami Superhostingu. 

Záhy se ozvalo několik klientů, kteří si našeho odchodu povšimli a naše distribuční síť je zaujala a kteří se Superhostingem udělali podobnou zkušenost, jen za něj nemohli najít náhradu a stavět vlastní síť se jim nechtělo. Slovo dalo smlouvu a připojili se skrze naši síť. Zjednodušeně řečeno jsme se stali velkoobchodním poskytovatelem odbavovací obsahové sítě (CDN) či připojení do netu a prvními zákazníky se stal například zmíněný Sex-doma.cz. Proč porno? Důvod je prostý: jen Seznam, video a porno generuje na českém internetu signifikatní datový tok (abstrahuji od uzavřených IPTV). A Seznam svůj vlastní distribuční systém a housing má. 

Zdeněk Cendra svou zmínku tedy zamýšlel jako pomstu Streamu za odchod, který způsobil i odliv lukrativních zákazníků. Ačkoliv píše o tom, že Stream.cz se stává poskytovatelem pornoobsahu, dobře ví, že to není pravda. GI je na úrovni ISP a na obsah svých zákazníků tedy nemá žádný vliv. Ani těch erotických, ani neerotických poskytovatelů. 

Je to dobrá upomínka pro všechny potenciální klienty Superhostingu, aby si uměli představit, jak se s nimi firma při jejich odchodu vypořádá. 

<h3>Bláboly na Lupě</h3>

Druhým obskurním glosátorem <a href="http://www.lupa.cz/clanky/stream-cz-je-uz-uplne-zoufaly-a-nechutny/">byl na Lupě o víkendu David Antoš</a>. I v jeho případě je článek demonstrací nezkušenosti spolu s osobními přáními a nenaplněnými ambicemi, namísto faktů. Osobním přáním a přesvědčením je domněnka, že žádný lokální server nemá právo na existenci oproti těm globálním. Šmahem počínaje Seznamem, Centrem, přes všechny lokální linkovací služby, emaily, až po služby na sdílení videí. Co na tom, že tuhle myšlenku už soudně uvažující lidé spatřují jako neprůchozí, minimálně na základně zkušeností z minula. Historie vždy najde dalšího svého žáčka, který se z ní nepoučil. 

Tentokráte se do dozorného pole Davida Antoše dostalo video Wendy Zapletalové z VyVolených, předělané a publikované na Streamu.  Podle něj porno. Výsledné znění článku, že Stream je úplně zoufalý a nechutný, se dal čekat - tohle v mírných obměnách píše Antoš o každém českém projektu. Vlídné slovo má jen pro Facebook, ovšemže ten není český.  

Takže abychom si to upřesnili. Vzali jsme video <em>"amatérského domácího porna"</em> s Wendy Zapletalovou (které jsme zakoupili), vystříhali jsme z něj porno scény (respektive všechny pohledy na nejrůznější údy atd jsme rozkostičkovali k nepoznání) a naši redaktoři to doplnili komentářem, který Antoš označil za <em>"mimořádně oplzlý"</em>. Takovýmito slovy lze bíti libovolného psa, totéž můžete napsat o Monty Pythons, Fimfáru nebo posledních zprávách libovolné televize. Je to manipulace vydávaná za objektivní fakt. S objektivitou to nemá nic společného. 

Objektivní je, že v komentáři se záměrně nepoužil žádný vulgární výraz. V komentáři se hodnotí například vybavení bytu, nejde o jadrný popis sexuálních scén, jak se snaží Antoš naznačovat. Nakolik je komentář vtipný, je samozřejmě na osobním zvážení jednotlivce, který to viděl. Mně to přišlo <em>"místy úsměvné"</em>, někdo se <em>"válel smíchy celou dobu"</em>, jinému <em>"podařené"</em> či <em>"trapné"</em> (citace od lidí, kterých jsem se ptal). Uživatelé dali videu hodnocení 4,23 bodů z maximálních pěti, takže video bylo hodnoceno velmi příznivě i přes to, že vlastně nic ze "styku" neukázalo. To ostatně ani nebyl jeho účel, na to jste si mohli koupit od specializovaného serveru "plnou" verzi. 

Antoš k tomu píše: <em>"Jenže Stream šel nejdál, video jednoduše zveřejnil. Dvanáctiminutový klip obsahující orální sex i normální soulož. Rozmazáno je přitom jen velmi málo, vlastně jen pánská nejchoulostivější část."</em>

Z toho je zjevné, že video buďto neviděl, nebo lže. Ono totiž i původní video moc porna neobsahuje, ze zmíněné stopáže 12 minut se cca. 8 minut řeší, zda bude zapnutá kamera a kam se umístí. Místy se mihnou prsa v podprsence, posléze i bez, vše na úrovni reklamy v televizi (rozsahem zobrazení). Necelé čtyři minuty je pokus o nějakou akci, kterou kolega nazval <em>"uspávání hada"</em>, <em>"otlapkávání"</em> nebo <em>"reklama na Viagru"</em> - ani v původní verzi není nic moc erotického, oběma protagonistům se moc nedařilo. Fakt je, že naše parodie přijde vtipnější těm, kdo viděli původní nekomentovanou verzi, než těm, kdo ji neviděli. 

Uveďme si na pravou míru další Antošova tvrzení:

Stream je na tom s návštěvností mizerně: cca. 10 000 návštěv Stream.cz v pracovní den s cca 10% meziměsíčním růstem není skutečně nic, co by nás uspokojilo. Na druhou stranu v tomto čísle není započteno zobrazování našeho obsahu u našich klientů, kteří jej odebírají a kteří mají návštěvnost o několik řádů vyšší.  

Slabiny Streamu spatřujeme (nebo spíš spatřuji - je to jen můj názor) ve dvou oblastech:

1) marketing
2) vlastní obsah 
3) přehlednost webu

<strong>Fakta:</strong> na Stream.cz nebyla prakticky žádná reklama, jediná maličká kampaň byla při spuštění. Nechtěli jsme inzerovat něco, s čím jsme nebyli spokojeni. Snad se to po přechodu na novou verzi změní, budeme spokojeni my i potenciální diváci. 

<strong>Vlastní obsah:</strong> máme kvalitní i mizerný vlastní obsah. Vytvářet video obsah není tak jednoduché, jak se na první pohled zdá. 

Mezi to lepší se počítají seriály jako <a href="http://www.stream.cz/tag/Gynekologie%202">Gynekologie 2</a>, (což je parodie na Nemocnici na kraji města s Petrem Čtvrtníčkem, J. Poláčkem, Nebřenským a dalšími) nebo <a href="http://www.stream.cz/tag/Jak%20se%20co%20dělá">Jak se co dělá</a>, což je představení výrobních postupů u takových "samozřejmostí" jako jsou <a href="http://www.stream.cz/clanek/1309-jak-se-co-dela-parky">párky</a> nebo <a href="http://www.stream.cz/clanek/478-jak-se-co-dela-trubky">bezešvé trubky</a>. Máme i "kontroverznější" obsah, jako je <a href="http://www.stream.cz/tag/Inseminátor">Inseminátor</a>, což je velmi realistické znázornění práce inseminátora, příjemně výmluvného chlapíka zažraného do své práce, o níž povídá s nadšením. Tady už je to o gustu. Někomu to přijde vtipné a zajímavé, někomu příliš naturalistické, ale přesně to odpovídá tomu, co inseminátor opravdu dělá. 

Máme tu talkshow <a href="http://www.stream.cz/tag/Úžasňáci">Úžasňáci</a>, kterou já osobně místy považuju za slabší, jiným se zase líbí jako nepříliš vlezlá a ne-bulvární (což já osobně shrnuji pojmem "povrchní") - jsou to rozhovory se zajímavými osobnostmi jako je <a href="http://www.stream.cz/clanek/1362-uzasnaci-jana-kirschner">Jana Kirschner</a> nebo <a href="http://www.stream.cz/clanek/1455-uzasnaci-david-neff">David Neff</a>.  Jestli se vám tenhle formát nelíbí, podívejte se na <a href="http://www.stream.cz/tag/Limuzína">Limuzínu</a>, kde otázky pokládali náhodní kolemjdoucí, i to byl zajímavý formát. 

Máme tu věci, které jsou mimo hranici mého vkusu a zájmu zcela, jako je seriál "<a href="http://www.stream.cz/tag/Experiment%20Vlasy">30 dní nemyté vlasy</a>" - nemám na něj žádný názor, nezaujalo mne téma, neviděl jsem ani jeden díl. Stejně tak <a href="http://www.stream.cz/tag/Buranov">Buranov</a> - narážky na lokální zvyklosti, jsem nějak nedocenil. 

Máme tu věci, které zajímají úzkou skupinu lidí, jako nejrůznější hudební žánry - <a href="http://www.stream.cz/?m=article&a=article_list&article_group_id=36">reportáže z koncertů</a> či <a href="http://www.stream.cz/tag/hiphop">celé písničky hip-hopu</a>. Máme tu <a href="http://www.stream.cz/?m=music">většinové hudbení žárny</a> i <a href="http://www.stream.cz/?m=music&a=indies">výběry menšinových témat</a>. 

Máme tu hnusy, jako <a href="http://www.stream.cz/clanek/1298-buh-sexu">Bůh Sexu</a> nebo <a href="http://www.stream.cz/clanek/1041-na-plny-kule-zadek-z-milana">Na plný kule</a>, bez kterých já osobně bych se obešel. 

Máme tu <a href="http://www.stream.cz/tag/Tlučhořovi">Tlučhořovi</a>, což je <em>"nekonečný seriál"</em> Kaisera a Lábuse (uvozovky jsou tam proto, že před koncem jsme ho zachránili), na němž mi vadí fakt, že jde jen o zvukovou stopu a pak pár dementních příznivců, který mne připravují o chuť tento seriál dál jakkoliv podporovat. 

Máme tu reportáže z <a href="http://www.stream.cz/clanek/1492-moda-na-rozdani">módních přehlídek</a>, z premiér filmů, <a href="http://www.stream.cz/clanek/37/1496-i-mini-umi-byt-pekne-maxi/">ze srazů autotuningu</a>. Jsou tu rozhovory z <a href="http://www.stream.cz/clanek/1505-hanychova-chci-byt-vychrtla">rádobycelebritami</a>, <a href="http://www.stream.cz/clanek/474-muj-pribeh-jirka-25-let">loosery</a>, s lidmi, kteří <a href="http://www.stream.cz/clanek/632-muj-pribeh-denisa-18let">jednou budou dobří</a> nebo už jsou dobří teď.  Máme tu informace od lidí, kteří dokázali neuvěřitelné věci (co takhle <a href="http://www.stream.cz/clanek/1449-dvacet-tisic-mil-pod-morem-po-cesku">freediving do hloubky 112 metrů</a> - víte, co to je? to je potápění na nádech, bez přístroje, safra delikatesa) a z akcí, které normálním televizím ujdou a přitom jsou zajímavé. Co takhle <a href="http://www.stream.cz/clanek/1493-rodeo-bez-byka">Mistrovství ČR v rodeu na divoké vodě</a>?

Máme tu <a href="http://www.stream.cz/clanek/28/83-brutpong/">filmy z filmových škol</a>, první díla lidí, kteří jednou možná budou udávat takt v českém filmovém světě. 

A máme tu <a href="http://www.stream.cz/?m=article&a=article&article_group_id=21">Erotiku a Sex</a>. Máme tu <a href="http://www.stream.cz/clanek/644-novinky-od-falconu-ii">filmové trailery</a> a různé remixy nejlepších scén, které nám dodávají filmoví distributoři, máme <a href="http://www.stream.cz/?m=article&a=article_list&article_group_id=34">reportáže z filmových festivalů, které si děláme sami</a>. Máme tu ledasco. Zdaleka jsem nevyjmenoval všechno. Stream.cz je především rozmanitý. Což může být slabina. 

<img src="http://www.marigold.cz/wp-content/_stream-final-4.png" width="174" height="250" alt="Nová titulní stránka" title="Nová titulní stránka" align="right" />A tím se dostáváme k třetímu bodu, tedy k přehlednosti webu. Ačkoliv si to možná řada lidí myslí, se stávající podobou Streamu nemám prakticky nic společného. Jsem zodpovědný za novou podobu, která v době psaní tohoto textu ještě nebyla publikována. Sám starou verzi považuju za nepřehlednou a velmi nefunkční. To je také důvod, proč bude radikálně změněná. Až v  momentě, kdy bude nová verze odladěná a osazená novými obsahy, které se tu nějakou dobu připravovaly, bude na server spuštěna i marketingová kampaň. A nová verze má za úkol zvýšit přehlednost, tedy donavigovat uživatele k obsahům, které ho zajímají a vyhnout se těm, které se mu nelíbí. 

Je třeba si také uvědomit, že Stream nemá ambice nahradit vám denodenní posezení u televize. Chceme nabízet alternativu, nemáme touhu nahradit celodenní vysílání klasické televize už proto, že to není finančně realizovatelné a také proto, že je to nesmysl. Konkurovat televizi jejími vlastními prostředky je kravina a to by si mohl i Antoš uvědomit. 

David Antoš píše, že<em> "Stream prohrál, protože neumí nabízet kvalitní obsah. Neumí to nyní a nebude to umět ani v budoucnu. Proto nemá uživatele, a proto je nebude mít."</em> To je nosná myšlenka. Vidím ji z druhé strany, kdy náš video obsah od nás nakupují třetí strany, vytváříme ho pro ně na zakázku zcela, nebo jen na volné zadání, jak kdo chce. Vidím to ze strany připravovaných novinek a také z toho, že výběr je dneska už tak dost široký a spíš je problémem, jak ho uživateli nabídnout tak, aby sám se nemusel přehrabovat horami pro něj balastu. 

David Antoš ve svém článku hýří knížecími radami jako <em>"Racionálním řešením by bylo přiznat prohru, vyklidit pole a přestat vyhazovat peníze"</em> a názory o <em>"neschopnosti tvůrců Stream"</em> či že <em>"Stream vykazuje všechny znaky mrtvého projektu"</em>. Je vidět, že pán nikdy nepodnikal. Jen projektům se státní účastí je souzeno být rychle ziskovými. 

Asi jsme poněkud benevolentnější v přístupu k business plánu, než Antoš čekal. Nespoléháme se na příjmy z inzerce, jak ve článku naznačuje, příjmy bych rozdělil do těchto směrů:

1) pronájem infrastruktury
2) pronájem či další zpeněžení technologie
3) všelikerá různá forma inzerce na Stream.cz
4) příjmy ze zakázkové tvorby obsahu pro třetí strany

Antošovi kupodivu jsme velmi flexibilní v tom, který z těchto příjmových modelů se stane majoritním, pokud vůbec nějaký. Zajímavý je pro nás součet a jeho trend. Na stahování rolety je poněkud brzo. A k informování o detailech nejsem asi kompetentní, takže se do toho nebudu pouštět, nicméně bystřejší si již povšimli.  

Po přečtení článku se lze s Antošem shodnout snad na jediném. Stream.cz má svoje problémy. Diametrálně se ale rozcházíme v názoru na to, jaké příčiny ty problémy mají. Z povrchního pohledu a bez znalosti řady věcí, postupů a technologií, je totiž obtížné se k čemukoliv pravdivému dobrat. A znalost i v tomto případě autorovi chybí, nahrazuje ji sarkasmem a manipulací. Což stačí pro článek na Lupu, ale ne pro analýzu. 

Vytrhnout z desítky tisíc videí sporné kousky, ty rozcupovat a jejich hodnocení vztáhnout na veškerý obsah, je sice správný postup pro podporu přesvědčení, že veškeré lokální služby jsou odsouzeny k zániku v boji s globálními, s realitou to ale nemá nic společného. 

A o tom celý Antošův článek byl. Povýšit osobní obsesi na celospolečenský názor. 

<strong>Na závěr jsem slíbil vysvětlit, proč toto není žádné oficiální stanovisko</strong>. 

Tak především proto, že nejsem zaměstnancem Global Inspiration (provozovatele Stream.cz). Pak také proto, že tu nejsem v žádné vedoucí pozici <em>(což nejde mimochodem ze zákona)</em>. Jako externista jsem měl na starosti implementace  workflow, tedy zavádění pracovních procesů souvisejících s IT a také interaktivní služby. Podílel jsem se na přípravě testovacího webu, což byl také důvod, proč jsem o Streamu referoval před rokem na Broadband Monday. V současné době mám na starosti něco, co nazýváme interaktivní aplikace (ty kritizovat zatím nemůžete, žádné nejsou spuštěné), dále z části internetový marketing (toho se brzy zbavím) a správu webu. 

To je také důvod, proč bylo video Wendy publikováno pod mým profilem. Jsem za to oddělení zodpovědný a pokud video nemá přiřazeno jiného "autora", jsem jím já. Moje chyba, že mi nedošly potenciální souvislosti, nepředpokládal bych, že když na videu nejsem ani vidět, ani slyšet, že budu považován za jeho autora, ale zase tak moc mne to nemrzí, kdo chce psa bíti, hůl si najde. V každém případě je to moje zodpovědnost a schovávat se za nic nebudu. Kdyby video bylo porno, nebylo by možné ho publikovat v žádném případě a stojím si za tím, že to porno není. 

Při předstartovních zkouškách bylo na 24 hodin publikováno v uživatelských videích, na dalších 24 hodin v redakčních. Změřili jsme odklikovost videa při jednotlivých typech reklamních odkazů a z jednotlivých částí našeho serveru. Možná jsme se spíše mohli bavit o tom, že inzerce na Lista.cz má účinnost mezi 0,02% až 0,08% a tedy CPC se pohybuje v rozmezí 0,50 - 2 Kč v návaznosti na konkrétní politiku nasazování kreativy. Ale nebudeme, jsou zajímavější témata, jako třeba to porno s Wendy. To bylo pro nás jedním ze součásti pokusů, (přičemž o praktické zkušenosti s nimi se podělím s účastníky říjnového kurzu internetového marketingu). 

Celá aférka měla tak jediný praktický výsledek: video s Wendy bylo staženo i z archivů stejně tak, jako pár striptýzků, které si sem nahráli uživatelé. Toliko rozhodnutí nejvyšších. 

A druhý praktický výsledek je osobní. Že jsem Antoše zařadil do plejády internetových krmičů, po bok jemu rovných.