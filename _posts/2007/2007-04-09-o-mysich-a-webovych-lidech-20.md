---
ID: 2096
author: Patrick Zandl
layout: post
oldlink: 'https://www.marigold.cz/item/o-mysich-a-webovych-lidech-20

  '
post_date: 2007-04-09 19:41:07
post_excerpt: ''
published: true
summary_points:
- Autor přemýšlí o smyslu vlastního přemýšlení a vlivu internetových komentářů.
- Prodej Jagg.cz odhalil rozdíly v kvalitě a pravdivosti komentářů na webu.
- Google neindexoval Jagg.cz kvůli chybě v souboru robots.txt, mylně interpretováno
  jako ban.
- Český internet zaostává za zahraničím, chybí sledování trendů a kvalitní Web 2.0.
title: O myších a&nbsp;webových lidech 2.0
---

Někdy mne napadá, proč vůbec nad něčím přemýšlím. Už samo o sobě je přemýšlení nad přemýšlením kacířskou myšlenkou, což o to. Ale vždycky mně potěší, když čtu na webu řadu dobrých tipů, rad a závažných zamyšlení nad věcmi, na kterých tak či onak pracuju. Potěší ironicky i skutečně, jak kdy. Proč vymýšlet, když na internetu ví spousta lidí všechno líp, než vy... 

Většinou nad tím mávnu rukou, to když jde o projekty, které jsem dělával pro klienty, kteří zaplatí a odejdou. Poslední rok se věnuju nejvíce Streamu a také tam často najdu hutné myšlenky sdělované břitkým jazykem, zhusta i úšklebkem směřované na mne. Zvyknul jsem si, že s generace kritizujících se přestěhovávám na stranu kritizovaných, protože už jsem stár velmi, na internet mnoho-li velmi. Baže, třicítka je za mnou. 

Uvykl jsem si komentátory rozškatulkovávat podle jména. Ty, na jejichž názor publikovaný na webu bych přísahal jako na písmo svaté, bych spočítal na prstech svých končetin.  Budiž, často s nimi nesouhlasím, protože se lišíme v úhlu pohledu, což neznamená, že bych si jejich názoru nevážil a nenutil mne se znovu zamyslet nad promyšleným. 

Pak mám rád něco, čemu říkám korektiv. To jsou momenty, kdy se situace zastaví, všichni se vyjádří, pak se situace pohne a vynajednou víte, kam se pohnula. Víte, na čem jste, protože vidíte dovnitř. Nedávno jsem jeden takový případ <a href="/item/zvedavcova-etymologie-kulicky-z-prdu-na-kristalove-lupe">popsal o Zvědavec.org</a>, jenže připusťme, že tenhle web těžko brát vážně, takže korektura nebyla veliká a nebyla neočekávaná. 

Takové případy se stávají málokdy. Pokud pracujete jako analytik či komenátor (což je obecně v telco moje role), většinou když nastane situace, již jste analyzoval, už je dávno zapomenuto, co kdo řekl. Okecat to lze následně různě, což si pamatuji  velmi zřetelně z případu Eurotelu a zavádění  CDMA-2000 EV-DO.

<h3>Jagg.cz má prý bann</h3>

Pak jsou korektivy nečekané a o to zajímavější. A nad jedním takovým bych se zastavil. Přinesl mi ho Jagg.

Že prodávám službu Jagg.cz by zatím nestálo za zmínku, protože nevím ještě, kdo ji vydraží, ani co s ní udělá. Zajímavá byla diskuse, která se kolem toho rozjela v jednom bodě. Jagg totiž absentuje v indexu vyhledávače Google. To znamená, že Google neodkazoval na žádnou stránku z této domény (minulý čas je momentálně na místě).

První, kdo si toho povšimnul a dal tuto informaci veřejně v plen, byl Misha (na Marigoldovi) a zřejmě týž člověk ji uvedl i <a href="http://webtrh.cz/199-patrick-zandl-prodava-jagg">v diskusi na serveru WebTrh.cz</a>. Misha suše konstatoval, že Jagg není v Google indexu a zde na Marigoldovi se zeptal, čím to. Veskrze dobrá a investigativní informace, protože já jako majitel serveru jsem si toho nikdy nevšiml. 

Pak už je zajímavá diskuse na fóru WebTrhu, kde se záhy stal z absence Jaggu v Google indexu "ban" - tedy nějaká forma aktivního zákazu indexace Jaggu ze strany Google týmu. První mluví o "banánu" admin diskuse Retail, pak se přidává v používání tohoto termínu i pár dalších diskutujících jako Master, Dysmusax a další. Naopak někteří jako Jilm či Kovboj se důsledně podezření z "banu" vyhnuli. 

Také na Marigoldovi v diskusi se to přetřásalo, byť mírněji. 

První, kdo udeřil hřebíček na hlavičku, byl Tomáš Krause, když konstatoval, že může vyhledávačům vadit, že dotaz na soubor robots.txt hodí ISE. Pro ty, kdo nepracují v IT oddělení Global Inspiration jen dodávám, že ise = internal server error.  Další, kdo přišel s tímto názorem, byl <a href="http://www.sovavsiti.cz/weblog/">Marek Sovavsíti Prokop</a>. 

Naopak na druhém břehu řeky stál Hannes, který ihned do diskuse napsal "ban z googlu bez udání důvodu"... 

A pak přišla ta chvíle rozuzlení. Slovo dalo slovo s člověkem z Google a já jsem se dozvěděl, že Google vyžaduje, aby soubor robots.txt na serveru buďto byl, nebo chyběl (= hláška 404 file not found). Pokud vrací jinou hlášku, například 500 Internal Server Error, Google se na indexování dotyčného webu vykašle. 

<h3>Komentovat bez hlubší znalosti je tak svůdné...</h3>

Nyní lze snadno udělat dělící čáru a komentátory "Jagg banu" rozdělit na patřičné strany: na ty, kdo publikovali nepravdivou informaci, na ty kdo publikovali pravdivou informaci a k cíli se nedobrali a na ty, kdo publikovali pravdivou informaci a k cíli se dobrali. 

Na jedné straně tedy máme Mishu, který fakt zjistil a korektně uvedl s tím, že neví, jak se to stalo - dostává zmíněné (a bohužel jen pomyslné) body za investigativu. Nebo také <a href="http://jilm.blog.lupa.cz">Davida Antoše (aka Jilma)</a> a <a href="http://blog.macich.net/1175563263-sluzba-jaggcz-je-na-prodej.html">Jiřího Macicha</a>, kteří s touhle informací nepracovali, ačkoliv o ní věděli a ačkoliv by  jim umožnila si levně odplivnout. Body za to, že se vyhnuli komentování něčeho, čemu nerozuměli nebo si nemohli prověřit dostatečně. 

Pak máme Tomáše Krause a Marka Prokopa. Ti, když už se rozhodli komentovat, tak komentovali z pozice svých zkušeností a dobrali se pravé podstaty věci. Cenné body za to, protože komentovali, znajíce. 

Nu a do třetice máme například <a href="http://www.uspesnyblog.info">toho Hannese</a>, který neověřenou informaci hned využil ke sžíravému komentáři. Body dolů na to, že naletěl. 

Někde na pomezí stojí <a href="http://www.widlak.cz/internet/jaggcz-za-20-100-kc/">třeba Widlák</a>, který informaci o bannu převzal bez ověření do článku, ale v momentě, když jiní přišli na to, jak tomu je, to alespoň blogersky správně opravil včetně ponechání původního textu!


<h3>Všímaví, znalí a trubky</h3>

Povšimněte si prosím, že celé to rozdělení na všímavé, znalé a trubky se nezakládá na nějaké diskutabilní otázce typu "je Jagg službou budoucnosti" - na kterou může být po právu mnoho subjektivních názorů. Zakládá se na prosté a ověřitelné skutečnosti. Jilm si může dovolit sžíravý komentář k Jaggu, se kterým já nemusím z mnoha důvodů souhlasit, ale nenechal se zlákat laciným komentářem "bannu". Podobně sžíravý Hannesův komentář vychází z falešných informací. Hádejte, nad kterým se zamyslím více?

Nakonec mi stálo za to pročíst si Mishovy komentáře na dalších webech. A jedno z jeho prohlášení bych podepsal vlastní krví: <i>"Tvůrci webu u nás naprosto nemají ponětí, co se děje ve světě. Zaznamenají možná existenci nějakého youtube, myspace, a v nejlepším případě digg a del.icio.us, ale o desítkách jiných služeb, které by je mohly inspirovat naprosto neví. Kdo v Česku čte pravidelně Techcrunch, Thinkvitamin, kdo sleduje zahraniční blogy nebo konference".</i> Kdo? Já. Kdo ještě? Málo takových... :(

S tím souhlasím. Kde jsou ty časy, kdy jsem s nábožným zaujetím pročítal české blogy věnované webdesignu a CSS.  Pryč, nenávratně. Ti staří a dobří "umřeli" - už nepíšou. Komentář Marka Prokopa mne přesvědčuje o tom, že nejsou mimo, ale holt <i>to asi dělají, nepíšou o tom</i>. A jiná generace našich pisálků nenaskočila - není tu asi nikdo, kdo by sledoval a komentoval trendy v zahraničí, když odmyslím své skrovné a nesystematické síly. Přitom je to pole neorané. Ano, souhlasím znovu s Mishem, když říká: <i>"kopírování by pro začátek stačilo, jak třeba ukazují ti poláci. Problém je v tom, že některé věci má smysl kopírovat jen pokud máš dostatečně velkou masu komunitu, jak o tom byla řeč, a navíc, člověk musí vědět, proč a co kopíruje."</i>

<h3>Člověk musí vědět, proč a co kopíruje</h3>

Zejména to Proč a co kopíruje podtrhuji znovu. 

Tak, a kam jsme se to dostali od toho momentu, kdy jsem si dovolil ověřit svoje rozškatulkování českých internetových komentátorů, kteří se zúčastnili komentování prodeje Jaggu? Zase k tomu starému. Český internet je na hony pozadu za tím americkým. Když řeknu tři roky, nejsem mimo. A když řeknu, že náskok ani náhodou nestahujeme, nejsem také mimo. A mohl bych připomenout to, co Jilm nepochopil: bez Web 2.0 pochcípá český internet na zatuchlost. V čem to nepochopil? V tom, že nestačí kopírovat. Musíme vědět Proč a Co kopírujeme. Nestačí se ohánět pojmem Web 2.0 - musíme vědět, že je to nový přístup ke službě uživatelům, ne jen zrcadlové písmo a nápis beta.  

Abych skončil nějak positivně, kromě toho, že jsem dopil Veltlínské: za prvé si přečtěte komentář Martina Malého <a href="http://zapisnik.maly.cz/506578-web2-0-neprijde.php">Web2.0 nepřijde</a>: hovoří o tomtéž, co si myslím já. Tedy o tom, že Web2.0 se vžilo jako spásné zaklínadlo, ale přitom to znamená něco jiného, než si myslíme. Mít uživatele na prvním místě a použít na to všechny moderní technologie, abychom mu vyšli vstříc. A nakonec si tam můžete pročíst i ty komentáře, stojí to za to. Konečně pár lidí, kteří asi pochopili, o co u Web2.0 jde. Škoda, že je jich tak málo. 

A za druhé se podívejte na <a href="http://www.mediablog.cz">Media Blog</a>. Název trochu zavádějící, ale je to dobrá konkurejce pro <a href="http://www.linkuj.cz">Linkuj.cz</a> - tedy systém Diggu, ale dotaženější, než Linkuj. 

A za třetí: až příště budete číst vrcholně odborné a vtipně napsané komentáře, přemýšlejte o tom, co má autor za sebou. Vtipně napsaný komentář není všechno. Ani u mne, ani u kohokoliv jiného... 

A v posledku: proč je ten náš internet tak chcíplý? Proč se tu nic neděje? Opravdu je stav tak rovnovážný, že ho nelze vychýlit? Nemyslím si to. Znám řadu hezkých projektů se slušnou návštěvností a dobrým potenciálem, o kterých se v mediální rovině moc nemluví. Proč? Proč tu safra není web, který by sledoval zahraniční trendy? Chjo. Těch proč je moc. Hlavně, že žijeme v hezké iluzi, jak jsme technicky ve předu :(