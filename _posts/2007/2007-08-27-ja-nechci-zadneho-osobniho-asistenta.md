---
ID: 2140
author: Patrick Zandl
layout: post
oldlink: 'https://www.marigold.cz/item/ja-nechci-zadneho-osobniho-asistenta

  '
post_date: 2007-08-27 09:24:54
post_excerpt: ''
published: true
summary_points:
- Osobní asistenti firem jsou neefektivní, autor preferuje vlastní asistenty.
- VIP status u banky a operátora nepřináší výhody, spíše komplikace.
- Autor preferuje rychlé, věcné a anonymní řešení požadavků přes internet nebo call
  centrum.
title: "'Já nechci žádného osobního asistenta!"

  '
---

V poslední době se přemnožili osobní asistenti. Nemyslím tím ti najatí, kteří mne sledují krok za krokem a vyřizují, co jim zadám. Myslím ti lidé v cizích firmách, kteří jsou prý vyhrazeni pro moji komunikaci s dotyčnou společností. 

Banka mi onehdá zdělila, že jsem její VIP klient. Budiž, můj osobní účet vykazuje obraty, ale abych pravdu řekl, víc bych ocenil výběry z bankomatu zdarma, než osobního bankéře. Problém u osobního bankéře nastal v tom, že banka ho přidělila příliš mnoha vipákům (což poněkud devalvovalo domnělou "exkluzivitu" vipáctví), takže ho musím nahánět jak nadmutou kozu, i když chci vyřídit triviální požadavek. 

Stejně tak jsem nedávno potřeboval vyřešit triviální nastavení služby na infolince operátora - jen jsem chtěl, aby mi něco aktivovali. Operátorka, když jsem se na ni konečně probouchal přes nástrahy <em>plechové huby</em>, mne informovala, že jsem VIP klient a mám volat VIP linku. Pointa je už asi zřejmá: VIP linka nefungovala, protože byl víkend večer, musel jsem čekat do pondělí. 

<strong>Strčte si své osobní asistenty někam.</strong> Když chci osobního asistenta, najmu si vlastního. Od svého bankéře nebo mobilního operátora neočekávám, že si se mnou budou povídat o tom, jak se mi daří a jak rostou děti. Na to mám své přátele. Zato očekávám, že se mu dovolám a že vyřídí, co po něm požaduju. Bez smalltalku okolo, stručně a věcně. Vůbec nejvíce mám rád elektronické rozhraní čehokoliv, protože tam si všechno nastavím sám, rychle a bez keců okolo. Nebo si opravdu ty firmy myslí, že mne ohromí, když si jejich můj osobní asistent pamatuje moje jméno? Zvláště, když si oprávněně myslím, že si ho pamatuje jen proto, že ho má na obrazovce s mou kartou u příchozího hovoru?

Strčte si tu vlezlost u svých služeb někam. Chci je věcné, jasné, stručné. Nechci osobní asistenty, ale anonymní call centrum, kam můžu zavolat kdykoliv a kde mi vyřídí, co potřebuji. Přístup přes internet, kde si můžu udělat totéž. Chci volat na číslo, které najdu na internetu, ne čekat, až mne přepojí na soukromou linku mého asistenta. Za osobní asistenty ušetřete. Už jsem vyrostl z věku, kdy mi lichotilo přejmenování úsporných opatření na klientský benefit...