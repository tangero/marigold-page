---
ID: 2064
author: Patrick Zandl
layout: post
oldlink: 'https://www.marigold.cz/item/babelgum-babelska-zvykacka-je-dalsi-zajimavy-tv-platform-projekt

  '
post_date: 2007-01-23 09:12:42
post_excerpt: ''
published: true
summary_points:
- Babelgum konkuruje Joostu v P2PTV, nabízí použitelné betaverze softwaru.
- Silvio Scaglia, zakladatel Fastwebu, založil Babelgum jako P2P platformu.
- Babelgum slibuje tvůrcům obsahu platby za stažení videoklipů.
- Google investoval do čínského Xunlei, další P2PTV platformy.
title: Babelgum &#8211; Bábelská žvýkačka je další zajímavý TV platform projekt
---

<texy>V poslední době je už potřeba rozlišovat, co který dobrodruh s internetovou televizí dělá, zda jen platformu pro její šíření, nebo samotný obsah, či obojí. 

<img src="http://www.marigold.cz/wp-content/babelgum.jpg" width="152" height="106" alt="Babelgum" title="Babelgum" hspace="10" align="left" />

<a href="http://www.babelgum.com">BabelGum</a> patří do té první kategorie a je přímou konkurencí Joost a ačkoliv to není úplná novinka, hlavní novinkou je, že v poslední době začaly vycházet betaverze jeho software, které jsou velmi použitelné. A to je správná chvíle i u nás uznat BabelGum za rovnocenného bojovníka v ranku P2PTV a poukázat na fakt, že Zenstromův Joost není zdaleka jediný a ani nijak napřed. Spíš naopak, Joost zatím zejména proti asijské konkurenci zaostává ve všech parametrech a jen fakt, že asijské verze P2PTV na euroamerický trh příliš nepronikaji (rozsypaný čaj v menu nám nevoní) dává Joostu šanci. A taky dobré jméno jednoho ze sponzorů. To asi nejvíc.

BabelGum má za sebou také dobré jméno, i když u nás asi ne tak známé. Silvio Scaglia je zakladatel Fastwebu a Omnitelu a Babelgum si založil jako další píseček na hraní. 

Babelgum je  také založen na P2P technologii šíření videa a jde o přehrávač videa, který mimo jiné slibuje poskytovatelům obsahu vyřešit i placení za přístup k jejich obsahu, pokud si to budou přát. Například již do startu slibuje pět dolarů za tisíc stažení klipů všem blogerům, větší publishing house si mohou přijít na více. 

Obsah má být zajištěn zatím nespecifikovaným DRM, pokud si to majitel obsahu přeje. Nároky na hardware jsou podobné, jako u Joostu, cca 1 GHz procesoru, co nejrychlejší linka, ale stačí prý 200 Kb/s, tedy citelně méně, než Joostu. Měl jsem na testování pomalejší konfiguraci a přehrávání moc luxusní nebylo.

Pro přehrávání videa je důležité ještě mít instalovaný Quicktime 7, což je pikantní. 

Pro infrastrukturní projekty není ani tak důležité, jak dobré jsou v betaverzi, jako spíš koho do spuštění umluví, aby se přidal a nabízel přes ně svůj obsah. Takže se nechme překvapit, znovu připomínám, že pro český obsah tyhle projekty moc nejsou. Proč? Protože za tři hodiny spuštění Joosta máte v trapu týdenní limit půlmegového ADSL od OuJé.

A kdo jste nedohledali investici Google do P2PTV, tak vězte, že je to čínský <a href="http://www.xunlei.com/">Xunlei</a>, akorát nevím, zda info je oficiální.  Google sem nasypal cca 5M USD za 4% firmy, další investoři do toho dali dalších 15M USD.