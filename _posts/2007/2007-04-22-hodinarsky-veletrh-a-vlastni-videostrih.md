---
ID: 2099
title: 'Hodinářský veletrh a&nbsp;vlastní videostřih &#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/hodinarsky-veletrh-a-vlastni-videostrih
published: true
post_date: 2007-04-22 21:06:31
---
Vrátiv se z cest, popatřil jsem v práci na četné změny, jež nastaly. Snad budou ku užitku, jistěže budou, takhle už to nešlo. Růst byl příliš rychlý a chtělo to odkalit vodu. 

V pátek jsem se konečně dostal k tomu, abych se dal do stříhání videí z basilejského hodinářského a klenotinckého veletrhu Basel World 2007, což bylo jedno z mých švýcarských zastavení. Do Basileje jsem se těšil,  hodinářský veletrh jsem už dlouho chtěl vidět a nikdy mi to nevyšlo.

S hodinářskými veletrhy to máte tak. Za něco stojí jen ty ve Švýcarsku, zbytek nemá smysl uvažovat, pokud nejdete po vyslovených zvláštnostech jako je přehled šanghajských manufaktur vyrábějících z recyklovaného plechovkového materiálu prvotřídní hodinové strojky. A ve Švýcarsku mají veletrhy dva, jeden v Ženevě, jeden v Basileji. Jdou si po krku a aby tento fakt zdůraznily, konají se prakticky ve shodný termín. A tak část výrobců najdete v Ženevě, která je komornější, druhou a to větší najdete v Basileji duben co duben. 

<!--more-->

První problém byl, že v Basileji je striktní zákaz fotografování. Než jsem se osmělil a začal na něj z vysoka kašlat s odůvodněním, že nefotografuju, ale filmuju, tak mi to přeci jenom chvíli trvalo. Do té doby jsem natáčel jen přes takové špionážní brýle s vestavěnou kamerou, které jsem zkonfiskoval ve firmě, abych vyzkoušel, k čemu záznam na ně je. Nu, upřímně - i za dobrých světelných podmínek k ničemu... natož v šeru haly. 

Střihání filmu je vtipná věc. Je dobré to vyzkoušet v praxi. Samozřejmě, Smolíčkova poznámka proč si nezarezervuju střižnu a nebuzeruju střihače, byla veskrze správná, ale s iMovie jsem se zažil vcelku rychle. Opravdu je to dost blbuvzdorný software, s nímž uděláte mnoho zázraků snadno a rychle. A tady přijdete na to, jak vypadá promyšlený software. iMovie je soft pro střih videa (jen pro Mac OS X a zdarma ke každému novému počítači), se kterým sestříhate snadno, rychle a bez učení slušný domácí filmeček. Přitom takové titulkování tam uděláte snadno a rychle na slušné úrovní, zatímco v Avidu se s tím hezky nababřete, nebo si dokoupíte zvláštní titulkovač. Pravda, namítne profi střihač - v Avidu můžete udělat titulky naprosto libovolné, zatímco v iMovie jste omezeni na nějakou čtyřicítku efektů a za ně nepostoupíte ani ťuk. Jenže, ruku na srdce - většinou to stačí a pokud chcete stříhat oskarový velkofilm, po iMovie asi nesáhnete. 

<img src="http://www.marigold.cz/wp-content/seiko%20spring%20drive.jpg" width="250" height="356" alt="Seiko Spring Drive - ty levnější modely :)" title="Seiko Spring Drive - ty levnější modely :)" align="right" />
A tak jsem stvořil <a href="http://www.stream.cz/tip/video/2734-seiko-spring-drive-hodinky/0">svoji první videoreportáž</a>. Je o Seiko Spring Drive, hodinkách, které mám zrovna v investičním plánu. Tedy, ona je to celá rodina hodinek vystavěných kolem tohohle zajímavého hodinového strojku firmy Seiko. Ve filmu je i instruktážní video, co je to ten Spring Drive. To jsem nedělal já, jen jsem ho předaboval z angličtiny. Byla to dobrá praxe, protože překládat video není taková sranda, jak to vypadá. Dlouhé pauzy jsou v místech, kdy už jsem všechno přeložil, zatímco anglický mluvčí se ještě vykecával... 

Hraní si se zvukem u videa je náročná věc a až dost pozdě jsem zjistil, že na tohle je u Macka další hezký software GarageBand. Ten má i podporu dabování videa: video vám vykresluje po obrázcích na obrazovce, potichu přehrává původního mluvčího a vy si můžete předabovat co potřebujete a patřičně zrychlit či přetáhnout na časové stopě. 

Nebudu vás napínat. Video nemá žádnou zásadní úroveň a s tím zvukem jsem si nehrál tak dlouho, abych ho pěkně srovnal. Podstatné je, že tři minuty reportáže jsem stříhal necelé dvě hodinky. Pravda, na netu jsem si musel ještě dohledat pár věcí, ale stejně, jak to tak vypadá, střihač ze mne nebude. 

A proč to vlastně říkám?

Protože jsem zároveň s hraním si na střihače experimentoval i s jinou zajímavou věcí. Videa uložená na Stream.cz si budou zájemci moci vkládat do svých stránek podobně, jako to jde třeba u YouTube. Pouhým vložením HTML kódu do stránky. Proč? Protože si pak můžete udělat televizi po svém - a na naší infrastruktuře. 

Hezky jsem to měl vymyšlený, aby byl Chronomag s mojí reportáží prvním zkušebním  uživatelem. A na straně Streamu to všechno hezky fungovalo. Víte, na čem to skončilo blbě? Samozřejmě na designu Chronomagu. Ten neunesl vložení flash objektu do stránky (hlavně kvůli šířce) a rozpadl se. A tak, do doby, než to vyřeším, <a href="http://www.chronomag.cz/clanek/2007-04-20/seiko-spring-drive-na-baselworld-2007.html">musel v článku zůstat</a> potupně odkaz místo vloženého videa... 

<em>I velké technologie mají drobné překážky :)</em>