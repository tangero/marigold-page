---
ID: 2154
author: Patrick Zandl
layout: post
oldlink: 'https://www.marigold.cz/item/drobne-novinky-v-ramci-moznosti

  '
post_date: 2007-09-30 19:14:57
post_excerpt: ''
published: true
summary_points:
- Marigold má upravený vzhled, blok přesunutý doleva a dvousloupcový design.
- Seznam majetkově vstoupil do Stream.cz, obchod a marketing Streamu přechází na Seznam.
- Seznam plánuje změnu vzhledu a loga Streamu, redesign připravil autor textu.
- Daniel Landa bude mít na Streamu reality show "Peklo" s partou ztroskotanců.
title: "Drobné novinky v rámci možností"
---

První drobnou novinkou je vzhledová úprava Marigolda. Pravý blok, který byl na titulní stránce a graficky se nevyvedl, jsem přesunul doleva. Dvousloupcový design is back. Bohužel až dneska jsem si všiml, že úprava nedopadla dobře v MSIE, kde se druhý článek zarovnává až na konec menu, což je zjevně chyba. V čem, to budu muset ještě poštelovat. 

<h3>Seznam a Stream</h3>

To druhou novinkou, kterou mi bylo vyčteno, že zde neanoncuji, je majetkový vstup Seznamu do Stream.cz. Neanoncoval jsem to záměrně z několika důvodů. Tak za prvé lidé s přehledem o dění na internetu to věděli už nějakou tu chvíli. A za druhé sprška osobních útoků, která se na mne snesla v hloupě provokativním článku Davida Antoše na Lupě mne dost znechutila, už proto, že se tak dělo se souhlasem redakce. A do třetice, vše podstatné, co se dozvíte, bylo řečeno už oficiálně. Pro lidičky o to se zajímající jsem to přidal skrze Delicious do levého boku Marigolda...

Seznam a.s. majetkově vstoupil do společnosti Global Inspiration, provozovatele Stream.cz. Kolik a za kolik nebylo oznámeno. A není to ani podstatné pro nezúčastněné. 

Vstup Seznamu znamená několik změn a všechny také byly zveřejněny. Tak především obchod a marketing přechází na Seznam. Pro mne je důležité a milé, že na Seznam přechází také návrh a správa webu, což byl jeden hlavních úkolů na Streamu v poslední době. Vzhled i logo chce Seznam změnit, ale to já už snad dělat už nebudu. 

<a href="http://www.marigold.cz/wp-content/Stream_cz.png"><img src="http://www.marigold.cz/wp-content/_Stream_cz.png" width="360" height="400" alt="Jak by mohl Stream vypadat v novém designu :)" title="Jak by mohl Stream vypadat v novém designu :)"  /></a><br/><i>A tady je takové malé preview, které spáchal Japan, aby bylo vidět, že jsme realizačně rychlí a změny nám nedělají problém :)</i>

Poslední redesign Streamu se připravoval poměrně dlouho a nasazený byl někdy v polovině září (tuším tak devatenáctého). Nahradit měl předchozí nepřehlednou a temnou směsku stránek, interně mu říkám zimní design. Ne kvůli tomu, že přežije zimu, ale kvůli vzpomínce na zimního krále, protože bylo jasné, že strategický partner Streamu, ať už to bude kdokoliv, ho bude chtít změnit. Ale dívat se na tu hrůzu už nedalo a odkládat se to taky nedalo. Takže jako většinu úkolů, do kterých se nikomu moc nechce, jsem si to vzal na starost já a spolu s řadou dalších lidí dotlačil do stavu, který na Streamu vidíte. A co je na tom vtipné? Že ten vzhled vypadá skoro tak, jak vypadaly první návrhy vypracované z mého zadání vloni v srpnu. Proč se to už tehdy tak neudělalo? To je námět na slušně napínavý třídílný román na téma „souboj televizní a webové koncepce“. Někdy ho možná sepíšu, alespoň jako základní průvodce nástrahami redesignu koncepčně složitějších projektů to může být poučné. 

Objevit se mají nové pořady, které čekaly na uvedení na všechny tyto změny. Na tiskové konferenci bylo zmíněno Peklo s Danielem Landou, což je streamácká variace na reality show. Chtěli jsme se svézt na vlně realityshow, ale neměli jsme sílu na pokračování v koncentrované nudě, slazení vztahů nebo šmírování goril. Takže jsme zkusili něco jiného. V Pekle budete mít možnost sledovat, jak se parta ztroskotanců vrací do života pod tvrdým drilem Daniela Landy. Téma je slibné, kulisy atraktivní, je to přeci jen něco jiného, než ty normální dojáky, co právě v realityshow frčí, záleží ale taky na tom, jak se to sestříhá a dodělá. Taky jsem zvědav a nerad bych chválil předem...

Další věci nebyly oznámeny, takže tak. 

Na závěr se vrátím k zmíněnému článku Davida Antoše. Teď už je asi trochu více zřejmé, proč ho považuju za mimořádně nepodařený. Autor ho dnes obhajuje jako odhalující a vysvětlující to, co se stalo. Nemá smysl, abych dlouho argumentoval informacemi, které stejně nemůžete ověřit. Celou událost můžete vykládat ve všech extrémech, když do ní nevidíte. Počínaje tím, že zoufalý Seznam koupil zoufalý Stream, konče čímkoliv smysluplnějším. Jako důkaz nesmyslnosti toho článku uvedu něco, co si můžete ověřit snadno a hned. 

David Antoš ve článku uvádí, že ze situace Streamu nevidí jiné východisko, než ho zavřít: <i>„Racionálním řešením by bylo přiznat prohru, vyklidit pole a přestat vyhazovat peníze.“ </i>

Jiné racionální východisko zjevně bylo. Jen ho dotyčný autor článku neviděl. A to znamená jedno: špatná úvaha, špatný článek. 

Inu, je to o zkušenostech. Jiří Hlavenka ve <a href="http://www.bloc.cz/hlavni/art_67/maji-ceske-a-slovenske-kopie-youtube-sanci.aspx">svém článku o Streamu</a> došel k mnohem přesnějšímu zhodnocení situace a ve svém východisku jen dosadil špatné jméno. Je mu třeba přiznat k dobru, že vzorově. 

Inu, znovu říkám, je to o zkušenostech. Ne o tom snažit se napsat co nejprovokativnější článek a vyburcovat k němu co nejhustší diskusi. I když, i to někdy může být cíl.