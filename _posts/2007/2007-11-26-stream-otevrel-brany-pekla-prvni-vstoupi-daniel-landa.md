---
ID: 2176
title: 'Stream otevřel brány Pekla: první vstoupí Daniel Landa'
author: Patrick Zandl
post_excerpt: ""
layout: post
oldlink: >
  https://www.marigold.cz/item/stream-otevrel-brany-pekla-prvni-vstoupi-daniel-landa
published: true
post_date: 2007-11-26 11:52:36
---
Musím se cvičit v bulvárních titulcích, takže mi odpusťte tuhle nadpisovou přípravu. Dnes večer spouštíme na Streamu projekt <a href="http://peklo.stream.cz">Peklo s Landou</a>, což je ten pořad, na který jsem někdy v červnu chtěl nakupovat reklamu v momentě, kdy jsem znejistil, zda ho budeme mít jak propagovat. Máme, naštěstí. 

Peklo s Landou jsme nazvali life show, je to ale spíš taková naše varianta reality show. Něco o tom vyšlo v novinách, něco jste možná četli, možná vás to nezajímalo, protože reality show máte na háku podobně, jako já. Tak něco málo z pozadí, co novináře na tiskovce nezaujalo. 

Já sám Peklu říkám Večerníček pro chlapy, i když, jak testy ukázaly, vděčné je to i pro ženské, protože je to plné životních osudů a emocí, není to jen posilování, makání. 

Co je Peklo? Do Pekla vstupuje pětice lidí, kteří mají pořádný problém se životem. Krásně to vyzní <a href="http://peklo.stream.cz/?m=peklo&a=profil&id=14">sestřihané do ukázky</a>, kdy vám docela sympatický klučina líčí, jak chtěl být kuchařem a jde mu to. Pak střih. A tentýž klučina říká nezměněným hlasem, že poprvé dostal pět let za loupežné přepadení... Takže asi nějaký takovýhle problém se životem mám na mysli. 

Základní myšlenkou Pekla je teorie psychologů, že když člověka dostanete do kondice fyzické, dostanete ho i do kondice psychické. Že dril a tréning pomůže té pětici dát si do pořádku život.  A to je něco, s čím do toho všichni zúčastnění šli. 

Fyzickou kondičku si vzal na starosti profi trenér thajského boxu Petr Macháček a pro pětici loserů je tu jediný cíl. Připravit se během čtyř měsíců na zápas v thajském boxu. 

Proč jsme vybrali thajský box? Je to plnokontaktní sport. Žádné zdvořilé náznaky, ale rány a kopy. Těžko ho okecat, těžko ho ofixlovat. Když jsem před trenérem si dovolil vyslovit pochybnost, že to pánové mohou ošidit a na tréning se vykašlat, bylo mi v praxi předvedeno, jak vypadá srážka netrénovaného jedince s člověkem, který thajský box dělá pár let. Neřekl bych, že mi předvedli zápas, protože to trvalo zhruba šest vteřin, čtyři z toho, než soupeři přešli z rohů ringu do postředka, pikovteřina na ránu, vteřinka, než dotyčný netrénovaný dopadl na podlahu a pár metrů jí vyleštil a šestá vteřina, kdy mne upozornili, že nemám počítat s tím, že se dotyčný bez pomoci zdvihne. A vypadá to, že po podobné demonstraci si to uvědomila i pětice našich soutěžících. Musí se snažit. 

Jak to všechno dopadne? To uvidíme. Sám nevím, všechno se ještě průběžně natáčí i přes to, že práce na projektu běží už půl roku. Všechno můžete sledovat na speciální stránce Peklo s Landou <a href="http://peklo.stream.cz">peklo.stream.cz</a> - první díl série vyjde dneska v 20:00, zatím jsou tam upoutávky a profily soutěžících. 

Teď by se hodilo říci, že je to první česká internetová reality show. Myslím, že není, něco zkoušel kdysi dávno tuším Volný, něco šlo s gorilama jako Odhalení. První neprvní, to mi nepřijde podstatné. Důležité je, že jsme se snažili udělat pořad přizpůsobený internetu a internetovým uživatelům. Původně totiž produkce prosazovala čtyřicetiminutové díly, nakonec se podařilo je natlačit na deset minut. Ochuzeni diváci o nic nebudou, pořad má o to větší spád, větší dynamiku. Jen ten první díl, kam se toho muselo narvat nejvíce (a asi ten poslední) bude mít 20 minut. 

Takže, snad vás to bude bavit. 

A upoutávka na ochutnání ... (klikněte na obrázek a začne se přehrávat video).

<script src="http://www.stream.cz/include/15461"></script>