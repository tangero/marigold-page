---
ID: 2168
title: >
  Aplikace firemního vektoru na mobilní
  internet
author: Patrick Zandl
post_excerpt: ""
layout: post
oldlink: >
  https://www.marigold.cz/item/aplikace-firemniho-vektoru-na-mobilni-internet
published: true
post_date: 2007-11-16 08:27:43
---
O2 zkouší další <a href="http://zdarmavmobilu.o2active.cz/">lákavou nabídku</a>. Přístup na mobilní portál O2 Active mají zákazníci zdarma, tedy většina stránek, která byla doposud placená, bude napříště gratis. Ne nějak přechodně, ale dlouhodobě. Placené zůstává stahování obsahu typu loga a hry a pak také erotika. Zdarma jsou i datové přenosy skrze WAP na GPRS, pokud někdo ještě používá vytáčené spojení, má zdarma pět minut, pak platí kačku za minutu. 

Dalo by se říci, velkorysá nabídka, kdyby to přišlo v době, kdy problém Y2K byl aktuální. Dneska je WAP druhou třípísmennou zkratkou z tohoto článku, která je poněkud out.

On je tu drobný problém. Normální člověk si totiž ne a ne představit ten mobilní internet tak, jak si ho představuje mobilní operátor. Možná vám to přijde podivné, protože jde přeci o tak jednoduchou představu. 

 Když si ale uvědomíme, kdo je mobilní operátor, hned nazříme, že výsledek takové představy musíme modifikovat. A tak  definujme pojem mobilní operátor. 

Mobilní operátor není jednotlivec, ten product manager nebo head of, který má na starosti mobilní internet jakožto produkt. Tento jednotlivec, i když to na venek tak nevypadá, vám z paměti vysází všechny problémy vzešlé z "mobilizace" internetu klidně o půlnoci a ba dokonce i na závěr firemního brainstormingu. Mobilní operátor není jednotlivec, ale hypotetický vektor složený z často  vzájemně protichůdně působících sil.  

Výsledkem aplikace tohoto vektoru na veskrze rozumné a obhajitelné tvrzení jednotlivce či jeho týmu pak vzniká něco, co se nazývá firemní strategie. Štěstí mají ty firmy, kde vnitrofiremní síly nejsou příliš protichůdné a kde vznikne nějaká síla hybatelská, která je z libovolného důvodu větší, než síly ostatní. Takhle vzniká vize (pokud je tou sílou síla původního produktového oddělení) nebo průser (pokud je největší silou síla finančního nebo právního oddělení).

Snadno nazříme, že výhodou jednotlivce zodpovědného za konkrétní záležitost není ani tak to, jak tomu rozumí (oproti právnímu či finančnímu oddělení vždy má v tomto převahu), ale jakou sílu je schopen vyvinout. 

Nevýhodou lidí technicky orientovaných (a o ty v mobilním internetu jde především) je fakt, že si tohoto poznatku a těchto zákonitostí nebývají vědomi. Jinak tomu je u controlingových profesí, kterým je jasné, že vzbudit kolotoč na zásadních místech je jednou z mála možností, jak ponechat "sílu v rovnováze". Tento základní rovnovážný stav je tak dominantní u každého většího telekomunikačního operátora, jenž nám zajišťuje dostatek služeb, které jsou cenově i kvalitativně čtyři roky za aktuální situací na trhu a k nimž včas dostáváme barevné faktury a zákaznické noviny. 

Mobilní internet, stejně jako každá další služba, nutně touto aplikací firemního vektoru prochází. Zatímco selská logika říká, že mobilní internet je přenosný klasický internet, u něhož známe rychlost, cenu a prostorovou dostupnost, aplikací firemního vektoru na toto tvrzení dostáváme řadu hvězdiček. Ty neznačí, že produkt je jen pro dospělé, ale spíše to, jak správně rozumět jednotlivým tvrzením a jak se do tarifních úprav promítají přání a představy mobilního operátora. 

Asi to není třeba dál rozebírat. Mobilní operátoři nejsou hybnou silou trhu, jako byli před osmi lety. Už jsou jen ti, kdo reagují. Kdo ztratil iniciativu. Jehož mobilně datové služby jsou spíše záložní, než primární v tom smyslu, co preferujeme. A to je špatná situace na domněnku, že takto nastavenému trhu bude možno ještě něco diktovat. Trhu lze už jen ustupovat. 

Což je přesně to, co udělal O2. Nenápadně, aby si v brodě nenamočil kalhoty celé.  Aby to vypadalo, že rozbouřenou vodu přešel suchou nohou. Jenže... hm... jen aby neuklouznul na mokrých kamenech úplně.

PS: Když už tu tak hudrám na wap, <b>zprovoznil jsem wap stránky Marigolda</b> na wap.marigold.cz - díky <a href="http://www.wirenode.com">Wirenode mobilizačnímu portálu</a>. Fajn služba. Někdy snad o ní stihnu napsat více. Pro iPhone zůstává hlavním přístupem www.marigold.cz, kde je verze formátovaná lépe pro iPhone :)