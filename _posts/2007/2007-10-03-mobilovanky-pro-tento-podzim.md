---
ID: 2155
author: Patrick Zandl
layout: post
oldlink: 'https://www.marigold.cz/item/mobilovanky-pro-tento-podzim

  '
post_date: 2007-10-03 20:16:10
post_excerpt: ''
published: true
summary_points:
- iPhone ovlivňuje výrobce, kteří se vymezují pozitivně i negativně.
- Nokia srovnávala N95 s iPhone, inspirovala se rozhraním a útočila na uzavřenost.
- HTC TouchFLO je rozhraní pro Windows Mobile snažící se konkurovat iPhone.
- Apple zrušil odblokování iPhone a podporu aplikací třetích stran.
title: "Mobilovánky pro tento podzim"
---

Sbírka střípků z mobilního světa pro letošní podzim je zajímavou směsicí. Když jsem označoval Apple a jeho iPhone za největší událost mobilního světa, zjevně jsem se nemýlil, ať odpůrci iPhone nadávají, jak chtějí. 

Znakem posledních měsíců je snaha výrobců vůči iPhone se vymezit. Následují tak uživatele, kteří se vůči iPhone vymezují pozitivně nebo negativně. Stejně tak výrobci. Takže si to trochu shrneme...

<!--more-->

<h3>Nokia pro i proti</h3>

Tak především Nokia. Ta se vymezuje do obou stran, pro jistotu. První příležitostí bylo srovnání <strong>Nokia N95</strong> s iPhone, které se zakládalo na tom, že N95 je vlastně oficiálně "nejchytřejším" mobilem světa - mobilem integrujícím nejvíce nejlepších funkcí. Uživatelé to vidí různě, někteří N95 hájí, jiní jsou pro iPhone a sám jsem zvědav, protože simultánní používání mne zatím kloní k iPhone. Vymoženosti N95 jsou skvělé, ale používám je příliš málo. Ale nechci předbíhat, na zhodnocení je ještě čas. Pro americký trh byla Nokia N95 vytuněna na 8GB paměti, ale fronty před prodejnami se dle dobrozdání netvoří. 

V druhém kroku Nokia představila uživatelský interface podobný tomu, co je na iPhone a přímo přiznala, že není proti tomu vypůjčit si něco zajímavého, co někdo jiný vymyslí. 

<a href="http://www.marigold.cz/wp-content/nokia-iphone.jpg"><img src="http://www.marigold.cz/wp-content/_nokia-iphone.jpg" width="400" height="277" alt="Nokia s iPhone rozhraním, prototyp" title="Nokia s iPhone rozhraním, prototyp"  /></a>

A do třetice šla na americkém trhu do přímé kampaně proti iPhone, kdy útočí na uzavřenost iPhone pro jediného operátora a říká, že <em>Nejlepší zařízení nemají limity</em>.  

<img src="http://www.marigold.cz/wp-content/nokia-iphonelock.jpg" width="188" height="239" alt="Bez limitu" title="Bez limitu" />

A komu z iphonistů to nedošlo, tak mu zasolila informací, že jako early adopters mají smůlu a zbytečně utratili 200USD. Utěšit je může stažení obsahu zdarma z Nokia služby Mosh. 

<img src="http://www.marigold.cz/wp-content/nokia-mosh-iphone-ad.jpg" width="440" height="248" alt="Nokia Mosh reklama proti iPhone" title="Nokia Mosh reklama proti iPhone" />

Mosh ostatně je pokusem Nokia naskočit do vlaku sociálně sdíleného obsahu, služba nevypadá zle, ale je otázkou, jak se chytí proti zavedeným socioslužbám, zejména proti Flickeru zaměřenému na fotky. Přímý upload do něj nové Nokia telefony také podporují. 

<h3>HTC TouchFlo</h3>

HTC je další firma, která se iPhone mánie chytila za ocas. Její zbraní je rozhraní TouchFLO postavené nad Windows Mobile 6. 

<a href="http://www.marigold.cz/wp-content/TOUCHFLO.JPG"><img src="http://www.marigold.cz/wp-content/_TOUCHFLO.JPG" width="393" height="400" alt="Touchflo rozhraní" title="Touchflo rozhraní"  /></a>

Je veřejným tajemstvím, že vývoje tohoto rozhraní se účastnil i Microsoft. Měl důvod. O Windows Mobile neustále vykládá, jak skvěle skinovatelný systém to je a že to, jak bude vypadat, záleží čistě na výrobci zařízení, který si může systém upravit k obrazu svému. Zdá se, že to nebyla tak docela pravda. Většina výrobců používá rozhraní prakticky neupravené, když odmyslíme tapetku či logo tu i onde. Zpracovat zcela jiná grafická rozhraní, jako je tomu u Symbianu v dualitě UIQ versus S60 se nikdo nenamáhal. Až se zdálo, že to nejde, že WM je systém jedné tváře. Což by mu v boji s iPhone nepomohlo. A tak se zdá být pravděpodobné, že na zvěsti o MS vlivu na vývoj TouchFlo něco bude. TouchFlo je dotykové rozhraní, které se snaží vytěsnit ovládání stylusem za ovládání prstem, nabídnout hezké efekty a funkčnost porovnatelnou s iPhone OS X rozhraním. Nevypadá to špatně, na druhou stranu je to jen program spuštěný pod WM a podle toho je i pohotový ve svých reakcích a minimálně integrovaný do systému. Z TouchFlo můžete prostě odejít a používat telefon postaru. Do svého vzoru to má hodně daleko a obávám se, že to skončí podobně, jako další podobné asijské vychytávky nabalené na operační systém: hezké pro marketing, v praxi k ničemu. Ale rád se budu mýlit. 

Faktem ale také je, že oproti iPhone jsou HTC telefony funkčně podstatně funkčně nadupanější, ale také podstatně hůře optimalizované a zintegrované pro přehrávání hudby či videa. Na obrázku HTC Toucvh Dual P6500 pro americký trh, obdobu bude mít i pro ten evropský. 

<a href="http://www.marigold.cz/wp-content/htc-phone.jpg"><img src="http://www.marigold.cz/wp-content/_htc-phone.jpg" width="320" height="400" alt="HTC Touch Dual Sedna P6500 WM6" title="HTC Touch Dual Sedna P6500 WM6"  /></a>

<h3>LG</h3>

LG také nechce zůstat stranou. Na trh dává jednu kombinaci za druhou ve snaze pokrýt všechny tržní segmenty a nálady zákazníků. Hezky vypadá <strong>LG Voyager</strong> vybavený dotykovou obrazovkou, který lze rozložit a získat tak tradiční QWERTY klávesnici. 

<a href="http://www.marigold.cz/wp-content/LG_Voyager.jpg"><img src="http://www.marigold.cz/wp-content/_LG_Voyager.jpg" width="400" height="272" alt="LG Voyager" title="LG Voyager"  /></a>

Vysouvací variantou je <strong>LG Venus</strong>, který problém s dotykovým ovládáním řeší fikaně. Polovina obrazovky je normální, polovina dotyková. Telefon lze vysunout, je to slider, vysunutí odhalí 12 kláves pro všechny, jimž tlapkání po displeji vadí. 

<a href="http://www.marigold.cz/wp-content/LG_Venus.jpg"><img src="http://www.marigold.cz/wp-content/_LG_Venus.jpg" width="220" height="300" alt="LG Venus" title="LG Venus"  /></a>

Pro náročné je tu <strong>LG Viewty</strong>, které podporuje DivX soubory, takže si je můžete v zařízení přehrávat bez jakékoliv konverze.  Výstup na televizi je možný skrze přiložený kabel. Vestavěná kamera slouží jako 5Mpx fotoaparát a hlavně jako kvalitní videokamera. Deklarováno je úžasných 120 fps, podpora manuálního ostření, stabilizace obrazu a rozpoznávání písma pro editaci na třípalcovém displeji. Prý je to taková malá střižna na cestách.

<a href="http://www.marigold.cz/wp-content/LG_Viewty.jpg"><img src="http://www.marigold.cz/wp-content/_LG_Viewty.jpg" width="400" height="277" alt="LG Viewty" title="LG Viewty"  /></a> 

Mohl bych pokračovat, ale nástup dotykových obrazovek do mobilů díky vlivu iPhone je opravdu zřetelný. 

<h3>Adobe Flash - jak neprohrát válku</h3>

Když už jsem u LG, zastavím se nachvíli u Adobe. Adobe totiž do řady LG telefonů Prada a Chocolate dodává Flash Lite, na němž je založené (naprogramované) uživatelské rozhraní (abych byl přesný, týká se to i Samsungu D900).  A Adobe právě oznámilo, že <strong>Flash Lite 3</strong>, který právě začíná dodávat, bude podporovat i Flash video. Což je z části také odveta Apple za vystrnadění Flash podpory z iPhone a vydupání podpory H.264 na Youtube. Nové telefony s Flash Lite 3 budou umět flashová videa přehrávat. Zatím ale spíš doufáme, že nejenom ta založená na starším kodeku Sorenson Spark, ale i na novějším a lepším On2 VP6. 

A když už jsme u toho. Před pár týdny Adobe také ohlásilo, že Flash Player v nové betě 9 bude podporovat přehrávání videa ve formátu <strong>H.264</strong>. Následovala slušná euforie, protože to mohlo slušně zamíchat kodekovým trhem. Naneštěstí to vypadá, že Adobe se chystá umožnit podporu H.264 v přehrávači jen tehdy, když bude video servírovat firemní (a nelevný) Flash Media Server. Inu, válka je válka - v jedné bitvě zvítězil Apple, teď zase Adobe. 

<h3>iPhone namíchnutinky</h3>

A co na to říká Apple samotný? Nu, řekněme si to upřímně: slušně zprudil uživatele, kteří se rozhodli vzít na lehkou váhu blokování iPhone. Nový <strong>firmware 1.1.1</strong> totiž zrušil odblokování telefonů na jiné SIM karty a GSM modul nelze používat (telefon jinak funkční je). Což o to, to bylo holt riziko podnikání, už se ví, jak downgradovat firmware a znovu odblokovat, nový firmware zase tak zajímavý nebyl. Horší je to, že Apple zároveň s tím zatrhl podporu instalačních balíčků, kterou se partičce geeků podařilo na iPhone rozchodit k dokonalosti. Na iPhone jste si speciálním a dost triviálním postupem nainstalovali aplikaci, v ní si vybrali, co chcete za aplikaci instalovat, ona vám ji stáhla a instalovala. Vznikla tak celá řada aplikací třetích stran včetně IM. A právě rozmach IM prý zlomil téhle funkci vaz, protože AT&T si od příjmů ze SMS mnoho slibovala a kecálek jí nešel po fousy. Apple díru zalepilo. Za to si vysloužilo ostrý protest uživatelů, kterým se uzavření telefonů pro aplikace třetích stran vůbec nelíbí. 

Jak to bude pokračovat? Steve Jobs oznámil, že 15. října nabídne SDK pro třetí strany. Zatím bohužel jen ten <a href="http://fakesteve.blogspot.com/2007/10/im-not-supposed-to-tell-you-this.html">Fake Steve Jobs</a>, jehož weblog je trefným glosátorem všech věcí kolem Apple. Dlužno ale dodat, že mnohé z jeho myšlenek se potvrdilo a jestli Apple nechce vypadat jako banda monopolistických hajzlíků, mělo by SDK vydat. To bez diskuse. 

<h3>Microsoft a Zune</h3>

Microsoft oznámil druhou verzi svého neštěstí zvaného Zune. Jak víme, nic, co Microsoft nedovede do třetí verze, nestojí za nic a Zune asi nebude výjimkou. Že ho neznáte? U nás se ani nezačal prodávat, protože sdílení hudby přes WiFi, kdy se skladba po třetím přehrání zablokuje, bychom těžko považovali za vlastnost. Ale tentokráte to fakt je flastnost, ne přetečení jednobitového registru! Nový Zune bude mít dvě verze (Zune 2 a Zune Flash) a bude sociálnější ve smyslu napojení na sociální síť... hm... ta je v beta verzi a bude to samozřejmě Zune sociální síť. FM rádio. Synchronizace přes WiFi. Na americkém trhu od 13. listopadu via Amazon.com. A prý tentokrát OPRAVDU bude mnohem lepší, než iPod. Jestli na něm půjde přehrávat hudba, není jisté, ale dostanete ji tam i v bezstrátové kopresi. FLAC? Kdeže. Windows Media Lossless. Přijdu vám sarkastický? Mno, co nadělám... 

<img src="http://www.marigold.cz/wp-content/FAMILY%2B5.jpg" width="400" height="259" alt="Microsoft Zune 2" title="Microsoft Zune 2" />

A na závěr trochu věštění z křišťálové koule: v roce 2008 bude na trhu prý přes 100 milionů telefonů s dotykovou obrazovkou. Říkají nějací analytici, jejichž jméno jsem zapomněl.