---
ID: 2184
author: Patrick Zandl
layout: post
oldlink: 'https://www.marigold.cz/item/myminicity-je-dalsi-mor-tedy-vlastne-online-hra

  '
post_date: 2007-12-19 11:50:18
post_excerpt: ''
published: true
summary_points:
- MyMiniCity je webový simulátor města, kde návštěvy zvyšují počet obyvatel.
- Další linky zvyšují průmysl, dopravu, bezpečnost a další aspekty města.
- Hra spočívá v získávání kliknutí, což vede k šíření odkazů.
- Motion-Twin, tvůrce, těží z obrovské návštěvnosti a zobrazení stránek.
title: MyMiniCity je další mor … tedy vlastně online hra
---

S projektem <a href="http://www.myminicity.com">MyMiniCity</a> se už setkal nebo rychle setká kdokoliv, kdo provozuje nějaké diskusní fórum či komentáře. Tenhle projekt se už i českojazyčným internetem šíří jako mor. O co jde? 

MyMiniCity vypadá jako webová obdoba simulátoru města SimCity, ve skutečnosti ale funguje (zatím) jinak. Proč zatím? Protože je to webová věc, která se vyvíjí, rozvíjí a nevíme dopředu, kam vás autorovy nápady zavedou. <!--more-->

Funguje to prostě: založíte si město ve státě, který si vyberete. A je vám vygenerován link v doméně třetího řádu <a href="http://tangerov.myminicity.com/ind">pod myminicity.com</a>. Když někdo na tento link přijde, přibude vám jeden obyvatel města. Čím více lidí na ten link chodí, tím více obyvatel města máte. Počítá se jedna návštěva denně. Tak a to je v zásadě všechno. Snad jen, že jak město vypadá, ukazuje hezká flashová mapka (klikat či dělat něco kromě scrollování s ní nejde). 

<a href="http://www.marigold.cz/wp-content/myminicity.png"><img src="http://www.marigold.cz/wp-content/_myminicity.png" width="450" height="299" alt="MyMiniCity.com" title="MyMiniCity.com"  /></a>

Později se k městu vygenerují další linky, návštěvou jich zvýšíte průmysl, dopravní sítě, bezpečnost, životní prostředí nebo obchod takového města. To všechno se pak zobrazuje v tabulce, abyste věděli, jak na tom dotyčné město je. 

Poslední věc, kterou s městem zatím můžete dělat, je napsat vzkaz do bulletinu města. Když se na ty vzkazovníky podíváte, tak jsou většinou plné vzkazů od lidí, kteří mají nějaké podobné město a chtějí, abyste na něj také přišli. 

Zbytek už jsou jen statistiky, které vyhodnocují kliknutí: vidíte, kdy se vám postavil nový park nebo nové obchodní centrum ve vašem městě. Nápověda vám říká, že máte zvýšit bezpečnost města atd. 

Výsledek je jasný: máte klikat, klikat a klikat a hlavně shánět další kliknutí. Nejde o žádnou akci, o nic jiného než o to, že někdo přijde na váš link. A to je právě ten mor, díky němuž se odkazy na myminicity.com městečka rozrůstají do diskusních fór, do linkovacích služeb atd. Stále častěji také pod falešnými odkazy, které mají donutit člověka kliknout (bo o nic jiného nejde). Příkladem může být <a href="http://linkuj.cz/?id=show&viewnr=4&typ=0&par=35508">Linkuj.cz a odkaz na město</a> vedený přes <em>Tak takový kozičky bych si chtěl pohladit  ...</em>

Co z té hry má její tvůrce, francouzská <a href="http://blog.motion-twin.com/">firma Motion-Twin</a>? Tak především obrovskou návštěvnost - firma udává, že ve městech je 67 milionů lidí včetně francouzské verze běžící půl roku, což znamená, že na web jí  návštěvníci vygenerovali přes 67 milionů zobrazených stránek. Pokud bereme anglickou verzi, tak ta vygenerovala za 21 dní přes 6 milionů zobrazených stránek na cca 200 000 měst, což dělá 30 kliků na jedno město.  

To není málo, anglická verze odstartovala koncem listopadu a <a href="http://www.alexa.com/data/details/traffic_details/myminicity.com">na Alexe</a> (rankingu internetové návštěvnosti) se řadí mezi nejrychleji rostoucí stránky na netu. Není bez zajímavosti, že 23% návštěvnosti je z Česka, 22% ze Slovenska a 13% z Polska, na USA zbylo 6%, Alexa ovšem není zcela přesná, jisté vodítko to přesto je. 

Z návštěvnosti se může odvodit cokoliv dalšího, na webu zatím funguje reklama, ta je ale hlavně na další vlastní hry. 

Co dodat. Pokud nějaké diskusní fórum spravujete, dejte si na blacklist nebo stoplist myminicity.com, jinak vás to za chvíli zahltí. Když jde o hru, kde stačí jen klikat a klikat, jsou lidi nesmírně vynalézaví. Označit to za dobrý nápad se zdráhám, i když ve skutečnosti to dobrý nápad je: za minimum námahy pro lidi hra, která se snadno hraje, drží je na webu, nutí je zvyšovat si návštěvnost, to je prostě myšlenka excelentní (z hlediska provozovatele). Nás ostatní asi budou štvát ty sekundární efekty (spam).

PS: Odkazy na města budu z komentářů mazat. Jestli si už nutně na nějaké musíte kliknout, připravil jsem <a href="http://tangerov.myminicity.com/env">vlastní Tangerov</a>, ale žádné ambice s ním nemám, jen jsem se musel registrovat, abych viděl, jak to funguje.