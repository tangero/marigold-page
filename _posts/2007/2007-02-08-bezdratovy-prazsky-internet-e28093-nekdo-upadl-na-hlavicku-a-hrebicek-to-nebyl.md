---
ID: 2070
author: Patrick Zandl
layout: post
oldlink: https://www.marigold.cz/item/bezdratovy-prazsky-internet-%e2%80%93-nekdo-upadl-na-hlavicku-a-hrebicek-to-nebyl
post_date: 2007-02-08 21:38:29
post_excerpt: ''
published: true
summary_points:
- Pražský magistrát plánuje vybudovat bezdrátovou síť za 300 milionů z dotací.
- Autor kritizuje plán jako technologicky a ekonomicky labilní, možná zmanipulovaný.
- WiFi síť je pro magistrátní účely pomalá, nevhodná a kapacitně nedostačující technologie.
- Místo WiFi by Praha měla investovat do optické sítě FTTH, která je modernější.
title: Bezdrátový pražský internet – někdo upadl na hlavičku a&nbsp;hřebíček to nebyl
---

<texy>Kauza bezdrátového internetu v Praze se mi zdála být natolik komickou, že se jí zabývám na Marigoldu jen okrajově, jednou za uherský rok. Zdá se, že uhrovitost tohoto roku je dostatečná k tomu, abychom se k tématu vrátili. 

Zopakujme si základní fakta alespoň v podobě, v jaké odpovídají turbulentní době. Pražský magistrát hodlá vybudovat bezdrátovou síť pokrývající části Prahy či snad i celou. K tomuto účelu hodlal vydudat peníze z Ministerstva informatiky v rámci podpory broadbandu, což ministerstvo prohlédlo jako šaškárnu a věc odpískalo. Magistrát se následně obrátil na nejrůznější fondy a dotace, rozpočet navýšil na částku přes 300 milionů a doufá, že celá věc projde. 

Dívám se na to s krajním opovržením a despektem. Celá záležitost je po stránce odborně-technologické i ekonomické tak labilní, že označit ji za od prvopočátku zmanipulovaný podvod mi brání jen fakt, že selská logika a ekonomicko technické argumenty u soudu neplatí. V každém případě můj striktně soukromý názor v kostce zní: každý v magistrátu, kdo je pro, je buďto hrubě uplacen nebo prd rozumí internetu, jakožto i ekonomice. Obojí je pro mne důvod, aby na svém místě nesetrvával déle, než je nezbytně nutné a snad jen škoda, že doba defenestrací je, zdá se, dávno za námi. Přeci jen 300 milionů není málo peněz. 

Argumenty pro metropolitní magistrátní síť jsou veskrze úsměvné, ačkoliv na první pohled vypadají být sexy. Představa babičky, která benefituje z bezplatného přístupu do magistrátní sítě a jednoduchého kontaktu se státní správou, je mírně řečeno... ehm.. naivní. Babička při slově digitální podpis vezme do zaječích, její syn také a teprve vnuk se možná chytne. Hlavně zděšením za hlavu a řekne babičce, aby všechno vyřídila po staru tím, že dojde na magistrát s krabičkou kávy a vyřídí, co vyřídit třeba jest. A pokud by chtěla opravdu digitálně komunikovat, nechť se jí zřídí terminál na magistrátě, což není sice tak pohodlné, ale o mnoho levnější pro všechny strany. 

Oproti tomu stojí argumenty více ku zvážení, zejména narušení hospodářské soutěže. Magistrátní plánovači pod tlakem tohoto argumentu uvážili, že síť nabídnou jako infrastrukturu, jako velkoobchodní médium. To je šlechetná ohleduplnost, bohužel je usvěčuje hlavně z toho, že předešlé argumenty jsou jen hledáním důvodů, nikoliv pravou příčinou. Tou je touha stavět a spolu se stavbou rozhodovat o stamilionech. Proč si to myslím? 

Na to se odpověď hledá snadno a je skrytá v prostém technologickém faktu: pokud magistrát nevyšaší nějakou privátní frekvenci, bude muset použít technologie na bázi WiFi, ať již v pásmu 2,4 nebo 5 GHz. Což jsou v principu technologie pomalé, pro danné použití nevhodné a rychlostně i kapacitně nedostačující – a to je známo každému, kdo se s nimi setkal, čtenářům Marigolda najmě, takže nebudu unavovat tím, abych to vyargumentovával. Nabízet na nich síť velkoobchodně  jménem magistrátu smrdí průšvihem nejenom z hlediska vyšetřování korupce, ale především z hlediska technického i ekonomického. 

<h2>Trend je Optika do domu ...</h2>

Kdyby magistrát opravdu prahnul po povýšení konektivity v Praze na next level a myslel to seriosně, vypadala by tato snaha jinak. Zapomenuto by bylo rádio, WiFi by byl úsměvný doplněk domácnosti, ale rozhodně ne infrastrukturní přípojka. Debatovali bychom o tom, jestli pro české podmínky je vhodnější použít FTTH na bázi GPON nebo snad EPON. V každém případě bychom ale hovořili o tom, že taková síť se staví na bázi optických vláken a tedy formou pasivní optické sítě (PON). Teprve v tomto momentu bychom mohli hovořit o chvályhodné aktivitě, o revoluční změně, kdy nabízené efektivní a tedy nesdílené kapacity přípojek by šly do desítek až stovek Mb/s, na stonásobky toho, co nabídne WiFi síť. A samozřejmě na spolehlivostní mnohonásobky. 

Proč pasivní optické sítě? Inu, do proinvestování optiky v Praze se v nejbližší době nikdo nepustí a dobrodruhů, kteří to zkusili, je jen pár a zaměřených na malé oblasti a firemní klientelu. Telecom/O2 skončil u toho, že do země zakopal měď a nyní se z ní bude snažit vytěžit maximum a transmutace mědi v nikláky bude fungovat úspěšně tak dlouho, dokud někdo nenabídne alternativu za lepších podmínek. DSL technologie je v technologicky vyspělém světě na konci své evoluční životnosti. Můžete přicházet s ADSL2+ (o což se konečně snaži O2 i u nás), můžete se modlit ve spásu v podobě VDSL nebo snad VDSL2 a nasazovat do sítě DSM (dynamickou správu spektra), ale stejně skončíte u malé vzdálenosti nebo vcelku nevysoké rychlosti. Bez FTTH, tedy optiky do domu, se na další internetový level neposunete, minimálně ne s těmi technologiemi, které pro nejbližší dobu v okolí zříme. 

<h2>Telecom/O2 nic moc netlačí a na trhu domácností je to silně poznat</h2>

A tu je situace prostá. Optika v zemi není, mědí vládne Telecom / O2. Na rádio zapomeňte, to je sice hezká (a hlavně přenosná) věc, ale na opravdu slušné rychlosti to vážně není. A tam, kde je rádio vhodné, již nabídka existuje nebo neexistují frekvence, jak ji úspěšně zrealizovat. 

Metropolitní FTTH by dávalo větší smysl, než metropolitní WiFi. Jak technologicky, tak ekonomicky. A nemuselo by vůbec být zadarmo, ale jako investiční podpora za ekonomicky únosných kritérií. V případě, že by se plány na metropolitní síť přesunuly směrem od používání nelicencovaného rádia k optice, by celý plán začal alespoň i na druhý pohled dávat smysl.

Metropolitní WiFi za peníze daňových poplatníků smysl nedává a pokud, tak jen těm nahoře, kteří budou u rozdělování prebend. Nám dole nikoliv. A to je třeba si zdůraznit, protože zřejmě ne každý na magistrátě pochopil, že to víme...

<em>PS: rád bych se vyhnul hluboké diskusi na téma proveditelnosti pokládky FTTH na území Prahy a zásahu do stávajících optických sítí. Já mám hrubou představu, že to není tak jednoduché a nelze moje vyjádření zjednodušit na tvrzení, že Zandl je pro metropolitní optickou síť placenou z našich daní. Nakonec, takový PragoNet jsme tu už měli, ačkoliv tehdy nešlo o síť pro připojení domácností. Chápejme prosím všichni, že uvažování o stamilionových investicích by nemělo skončit u druhého pohledu na věc a měl by přijít pohled třetí, tedy nemilosrdné použití tabulkového kalkulátoru, tabulky úrokových měr a nabídek dodavatelů technologií. Jenže u metropolitní WiFi sítě se ani tak daleko dostávat nemusíme... </em>