---
ID: 2057
title: 'Čtečky elektronických knih, ebook readery v&nbsp;roce 2007'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ctecky-elektronickych-knih-ebook-readery-v-roce-2007
published: true
post_date: 2007-01-04 06:35:05
---
<texy>Pomalu každý rok to v oblasti elektronických knih vypadá na to, že už-už přijde průlom. Jenže pak to nějak vyšumí do ztracena a původně nadějný projekt se odpíská či posune. Jednou za čas si jdu osvěžit svůj přehled o oblasti elektronických knih, protože mne zajímá a považuju ji za perspektivní do budoucna, ale v současnosti za mrtvý trh. 

Východisko mého zájmu je velmi triviální. Doma mám obsáhlou knihovnu čítající několik tisícovek svazků nejrůznější literatury. V posledních pěti letech jsem začal tvrdě budovat paralelní knihovnu elektronickou, ta dnes čítá tisícovku titulů z oblasti mého zájmu a zhruba 20 GB dat. Zpravidla v PDF formátu. 

Vtip je v tom, že s PDF se dobře strojově pracuje ve smyslu vyhledávání - ihned najdete citaci či info, kterou jste chtěli. Jenže ku čtení to moc není. Nevím jak vy, ale na čtení na displeji si u delšího textu nemohu zvyknout. Nechci sedět u počítače, chci si zalézt do postele. Nechci tam brát notebook, chci se různě převalovat a manipulovat se čteným předmětem, k tomu notebook opravdu není. 
<!--more-->

Trh se v současné době dělí na dva hlavní proudy: PDA a specializovaná čtecí zařízení. 

<strong>PDA</strong> je východisko z nouze, známé mi od dob, kdy jsem ještě používal Palmy. Dlužno zdůraznit, že je to především východisko z nouze. Na PDA si sice PDF dokument zobrazíte, ale ke čtení to moc není. PDF je většinou formátované tak, že na malé obrazovce musíte posouvat text do stran a to je opruz maximální. Je to... no, říkám, východisko z nouze. 

<strong>Specializovaná čtecí zařízení, takzvané ebook readery</strong> jsou o něco větší PDAčka. Hlavní výhodou je, že jsou větší, další pak, že přizpůsobená svému účelu. Šlágrem posledního roku je pak použití eInk displeje, tedy displeje na bázi bistabilních tekutých krystalů. Zatímco normální monochrom LCD displeje potřebují napájení pro zobrazení černé, bistabilní displej potřebuje napájení jen pro změnu barvy. To je pro čtečky ideální - stačí zobrazit stránku a nemusíte ji do změny vzhledu stránky (=do jejího přečtení) napájet elektřinou. eInk displeje ve čtečkách tedy umožňují prodloužit provozuschopnost čtečky o řád. A to je důležité, místo deseti hodin, které vytáhne PDA, jsou to stovky hodin. Navíc eInk displeje jsou podstatně více kontrastní a lze je číst i nepodsvícené, odpovídají tak běžnému papíru.

Zní to slibně. Kde jsou zádrhely? 

<a href="http://www.marigold.cz/wp-content/PRS-500-ebook.jpg"><img src="http://www.marigold.cz/wp-content/_PRS-500-ebook.jpg" width="250" height="245" alt="Sony PRS-500" title="Sony PRS-500" align="right" /></a>
Tak především v tom, že počet výrobků ebook readerů na bázi eInk na trhu je velmi malý. Asi nejslibnějším zařízením z hlediska technického i obchodního je <a href="http://www.sonystyle.com/is-bin/INTERSHOP.enfinity/eCS/Store/en/-/USD/SY_DisplayProductInformation-Start?ProductSKU=PRS500U2&Dept=audio&CategoryName=pa_portablereader">Sony Portable Reader System PRS-500</a>, které se začlo prodávat na podzim roku 2006 v USA za cca 350 dolarů a trhá všechny prodejní rekordy, Sony samo nestíhá vyrábět. Jde o velmi slušně propracované zařízení, které za sebou má obchod s elektronickými knihami Connect, rovněž zrovozovaný Sony. Sony správně nazřelo, že formát PDF je velmi nepraktický a pro knihy zvolilo vlastní formát BBeB Book, ačkoliv PDF a další formáty podporuje také. 

Tahle čtečka se ale prodává zatím jen v Asii a v USA. Chtěl jsem si ji v USA koupit, ale pořád si nejsem jistý, jestli si poradí s mezinárodní abecedou, zejména, jak zobrazí diakritiku v českých knihách. Navíc neexistuje program pro propojení s Mac, jen s Windows, takže se mi nechce spěchat. 

Existuje řada dalších zařízení například od firmy Franklin, ty jsou ale na bázi LCD a počet modelů s eInk displeji zatím spočtete na prstech jedné ruky. V této oblasti se pokouší o štěstí Philips a jeho dceřinka iRex s modely Iliad, populární je také starší Sony Librie určený pro japonský trh. 

Na dalším obrázku je právě iRex Iliad:

<img src="http://www.marigold.cz/wp-content/irex_iliad.gif" width="250" height="271" alt="Irex Iliad" title="Irex Iliad" />

A to je tak všechno, s čím lze počítat. 

Jak vidíte, zatím nic moc. Zařízení nejsou příliš levná ani příliš dostupná. 

Výsledek: elektronické knihy budou i letos doménou hlavně fandů a začínajícího trhu v Americe, který je pro Sony odrazovým můstkem. Sony se nelze divit - panická hrůza, že se bude opakovat průšvih s iPodem, jí nedá spát. Ano, mělo to být Sony, kdo přišlo s iPodem, myslí si Sony a nechce, aby se to s čtečkami knih opakovalo. A to je dobře, protože tím vytváří trh. 

Existuje řada dalších hezkých konceptů, které jsou zatím jen koncepty. Například <a href="http://www.plasticlogic.com/">Plastic Logic</a> představil flexibilní displej a také ohlásil, že má první kontrakty na jeho dodávky do ebook readerů. Jenže s výrobou se začne v roce 2008... Ale tuhle firmu sledujme, vypadá zajímavě a na výrobu tohohle displeje už dostala od investorů 100 milionů USD.

<a href="http://www.marigold.cz/wp-content/PlasticLogicTaxiPR.jpg"><img src="http://www.marigold.cz/wp-content/_PlasticLogicTaxiPR.jpg" width="400" height="267" alt="Plastic Logic displej" title="Plastic Logic displej"  /></a>

Takže? Zase čekat, nebo zůstat u nouzových řešení, jako jsou PDA a PDF...