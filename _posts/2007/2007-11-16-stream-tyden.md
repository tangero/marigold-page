---
ID: 2169
author: Patrick Zandl
layout: post
oldlink: 'https://www.marigold.cz/item/stream-tyden

  '
post_date: 2007-11-16 09:29:54
post_excerpt: ''
published: true
summary_points:
- Stream implementoval přihlašování přes Seznam, uživatelé získali login @stream.cz.
- Stream.cz změnilo logo na neutrální, opustilo slogan "Nejsme rybáři, jsme piráti".
- Propagace Streamu na Seznamu odstartovala 12.11., návštěvnost prudce vzrostla.
- Návštěvnost Streamu dosáhla přes 150 000 návštěvníků, distribuováno přes půl milionu
  videí.
title: "Stream týden"
---

Poslední dobou bylo ve Streamu dost rušno, což se mimo jiné projevuje tím, že přijdu domů a jsem tak vyflusnutý, že nenapíšu ani čárku. A když ano, tak do práce.  Ale všechna ta práce začala konečně tento týden nést ovoce viditelné, utrhnutelné. Návštěvnost.

Tak především jsme implementovali přihlašování přes registrační autoritu Seznamu, což znamená, že všichni uživatelé nafasovali přihlašovací jméno svůj původní login a za tím @stream.cz. A kdo chce, může se tímhle přihlašovacím jménem přihlásit na všechny Seznamácké služby včetně emailu a má pak takovouto emailovou adresu. Myslím, že jde na emailu si ji registrovat rovnou, výhoda, protože v téhle doméně bude řada jmen ještě volných. Stream.cz měl vlastích cca 15 000 registrovaných uživatelů, to je nic proti množství těch Seznamáckých. 

Také se změnilo logo. To nové je hnusnější, bez nápadu, ale zase neutrální. Kontinuita s tím původním je nulová, ale co naplat. Lebka skončila a s ní i můj oblíbený slogan (nikdy venku nepoužívaný) "Nejsme rybáři, jsme piráti." Anglicky zní líp a minulý týden jsem s ním na jedné anglickojazyčné přednášce sklidil slušný potlesk. 

S těmito dvěma změnami souvisel termín propagace Streamu na Seznamu. Tohle totiž byly změny viditelné. Pak byly změny méně viditelné, kdy technici nakupovali a předělávali servery i software pro distribuci videa, protože 12.11., termín stanovený pro zahájení menší propagace na Seznamu, se blížil. 

Menší generálku jsme si dali minulý týden, video pod náporem zaváhalo, takže kluci zjistili, kde nás tlačí bota a ještě ubohého dodavatele serverů nutili, aby si uvědomil, že jich pár musí dodat do druhého dne. Dodal. 

Pokud vezmeme návštěvnost samotného Stream.cz, kampaň začala v pondělí decentně uvedením odkazu Video směřujícího na Stream.cz z titulky Seznamu. To ještě šlo. Pak, když nic nespadlo, přidal webmaster k tomu textu ikonku Novinka a začalo houstnout. Pak se spustilo pár bannerů a trocha té propagace, čímž začalo to, co já zvu Seznamácký kladivovitý efekt. Najednou k nám za jediný den vlezla stovka tisíc uživatelů, což pro video bývá trochu mela. 

Jaké jsou výsledky? Předevčírem přes 120 000 návštěv, včera přes 150 000 návštěv (prosím, rozlišujte už konečně visits a visitors v GA!) podle Google Analytics. Včera poprvé počet distribuovaných videí překročil hranici půl milionu. Transport našich dat do NIXu se ustálil ve špičce na cca 2Gb/s, takže naše 20 GB linka má ještě rezervičku. I tak ale NIX dosáhl svého nového maxima a to cca 33 Gb/s rovněž v pondělí. Správná otázka: proč nám neroste NIX provoz, když nám roste počet odbavených videí? Odpověď: cache servery u jednotlivých ISP začínají hrát významnou roli, například provoz kvůli nám do UPC vzrostl jen nepatrně, protože v UPC jsou cache servery důkladně rozmístěné a funguje to hezky. Konstruktivní otázka: co se stane, když cache odpojíme? Konstruktivní odpověď: to nevíme, ale hodláme to někdy zkusit :)

Nějaké pikošky: zkuste si microsite <a href="http://www.gynekologie2.cz">Gynekologie 2</a> určenou příznivcům tohoto našeho seriálku. Další díly se dělají, ale budou spíš z kraje příštího roku. A nostalgikům je určený <a href="http://www.stream.cz/video/110/13227-pat-a-mat-spekacky">Pat a Mat</a>, animovaný seriál, u kterého postupně nasadíme další díly. 

Více zase někdy příště, teď má přednost vyrazit do pneuservisu pro zimní gumy, to snad chápete :)