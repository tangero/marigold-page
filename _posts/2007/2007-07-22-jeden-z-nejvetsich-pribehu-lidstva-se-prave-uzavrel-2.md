---
ID: 2129
author: Patrick Zandl
layout: post
oldlink: 'https://www.marigold.cz/item/jeden-z-nejvetsich-pribehu-lidstva-se-prave-uzavrel-2

  '
post_date: 2007-07-22 09:35:58
post_excerpt: ''
published: true
summary_points:
- Harry Potter 7, Deathly Hallows, se začal prodávat o půlnoci.
- Autor koupil knihu v sobotu a bude ji číst dcerám.
- Harry Potter je novodobý mýtus o naději a spasení.
- Fanouškovské překlady HP7 existují online před oficiálním vydáním.
title: Jeden z&nbsp;největších příběhů lidstva se právě uzavřel
---

Sedmým dílem se měla úder srdce po páteční půlnoci uzavřít sága Harryho Pottera. Právě v ten moment se totiž po prakticky celém světě začal prodávat poslední díl <strong>Harry Potter and the Deathly Hallows</strong> a fanouškové se mohli přetrhnout, aby byli první ve dveřích svých knihkupectví, která výjimečně otevírala bez problémů o půlnoci. 

<img src="http://www.marigold.cz/wp-content/medium_pottercover3.jpg" width="220" height="319" alt=" Harry Potter and the Deathly Hallows" title=" Harry Potter and the Deathly Hallows" align="right" />
Nepatřím mezi fanatické fanoušky. Knihu jsem si koupil v klidu v sobotu odpoledne, číst dcerám z ní začnu ostatně teprve dneska. Sám jsem zvědav a mám řadu zaručených názorů, jak bych knihu jako autor ukončil. A jsem zvědav, jestli Snape je ve službách Voldemorta a Brumbál se mýlil ... atd. 

Proč hovořím o jednom z největších příběhů lidstva? Před dvěmi tisíciletími jsme pro podobný příběh potřebovali muže narozeného z panny, který vykoupil lidstvo jizvami po hřebech v rukách a nohách. Ukřižovali ho, byl to právoplatný rozsudek vládnoucí jurisdikce. 

Harry Potter vykoupil lidstvo jizvou na čele, přičemž život mu zachránila mateřská láska. V době tak turbulentní, nejednoznačné a rychlé je jeho příběh srozumitelnější, než dva tisíce let starý bestseller kvarteta Jan, Matouš, Lukáš a Marek. Jazyk je přizpůsoben dnešnímu čtenáři, myšlenka o naději a spasení, jako by vypadla z oka všem těm mýtům, ať už v nich píší o Ježíši nebo Gilgamešovi. 

Příběh čarodějného učně je novodobým mýtem, který okouzluje děti i dospělé, dává jim naději v to, že všechno zlé se může změnit k lepšímu, že svět nejsou jen peníze a rádobycelebrity. Že kouzla žijí nejenom v knihách, ale i v srdcích lidí. 

<em>Výhrad můžete mít ke knize tisíce. Strčte si je někam - nebo napište lepší.</em> 

Už dnes je ale nesporné, že minimálně jednu generaci dětí držel za ruku čarodějný učeň. Už dnes je jisté, že kniha vyšla v prvních deseti letech ve větším počtu vydání, než kolik obyvatel měla římská říše v době po ukřižování Ježíše. 

A jak celá série končí? To by si každý měl prožít sám. 

Už existují i dvě fanouškovské české stránky, které překlad provádějí, takže nemusíte čekat na oficiální vydání české knihy plánované na zimu 2007. 

<a href="http://hp7-deathlyhallows.blogspot.com/">Tady se překládá rychleji, ale méně kvalitně</a>. <a href="http://hp7cz.blogspot.com">Tady to jde mírně pomaleji, ale kvalita překladu je citelně lepší</a>.