---
ID: 2111
author: Patrick Zandl
layout: post
oldlink: 'https://www.marigold.cz/item/2111-demagoguv-pruvodce-flame-war

  '
post_date: 2007-06-05 09:48:06
post_excerpt: ''
published: true
summary_points:
- Článek o Windows Vista byl parodií, převzatou z Hulánova článku o Apple.
- Autor chtěl demonstrovat demagogii a lži v článcích o operačních systémech.
- Hulánovy články o Apple obsahují lži a demagogii bez racionálního základu.
- Autor identifikoval různé reakce čtenářů, od flame war po pochopení parodie.
title: "Demagogův průvodce: Jak rozpoutat flame war snadno a rychle"
---

<strong>Pro jistotu to napíšu hned na začátek a následně rozvedu: článek <a href="http://www.marigold.cz/item/windows-vista-je-spatny-system">Windows Vista je špatný systém</a> jsem nemyslel vážně a byla to jen parodie na sociosystém lůzy ...</strong>

Došlo to menšímu počtu lidí, než jsem očekával. Předchozí článek věnovaný Windows Vista nebyl míněný vážně. Byl to jen takový sociologický pokus. Proč? Inu, jednoduše jsem vzal jeden <a href="http://web.archive.org/web/20060208205443/http://radekhulan.cz/item/macos-x-je-spatny-system">Hulánův demagogický článek věnovaný Apple a Mac OS X</a> a suše jsem nahradil slova Apple za Microsoft a Mac OS X za Windows Vista. Namísto článku hanícího Apple vznikl stejně hodnotný článek hanící Windows Vista. Jen pasáž věnovanou myším jsem musel trochu přepsat, protože jsem moc nepochopil, co jí původní autor chtěl sdělit. 

Nebyla to žádná parodie, žádná nápodoba - jen a prostě převzatý text se zaměněnými slovíčky. Ničemu to nevadilo - všechny ty chyby a problémy se daly bez problémů vyčíst stejně tak Vistě. Je milé, že si Michal myslí, že jsem tentokráte napsal text pod svou úroveň - nenapsal jsem ho já, takže mne těší, že mne klade autorsky mimoděk výše :)

<table>
<tr>
<td>Text RH</td>
<td>Text můj</td>
</tr>
<tr>
<td>
Disclaimer: tento článek je psán záměrně přehnanou formou. Pokud vlastníte Apple, a budete se jím cítit uražen, předem se omlouvám, nebylo to opravdu mým cílem. Cílem článku je pouze poukázat na řadu sporných momentů s Apple spojených, což v žurnalistické nadsázce lépe vynikne.

Pixy si koupil PowerBook G4 a rozplývá se nad hardwarem tohoto stroječku. Nerozumím lidem, co používají Apple počítače, Apple stroje jsou totiž nesmírně zaostalé a zcela hloupě lpějí na tradicích, dávno překonaných.
</td>
<td>
Disclaimer: tento článek je psán záměrně přehnanou formou. Pokud vlastníte Windows Vista, a budete se jím cítit uražen, předem se omlouvám, nebylo to opravdu mým cílem. Cílem článku je pouze poukázat na řadu sporných momentů s Microsoftem spojených, což v žurnalistické nadsázce lépe vynikne.

Radek Hulán si pořídil Windows Vista a rozplývá se nad softwarem tohoto systému. Nerozumím lidem, co používají Windows Vista počítače, Microsoft systémy jsou totiž nesmírně zaostalé a zcela hloupě lpějí na tradicích, dávno překonaných.
</td>
</tr>
</table>

Otázka je, proč jsem to udělal. Maje Mečíka, sleduju články jemu věnované, abych ho jako začátečník mohl lépe využívat. Navíc i u nás ve firmě stoupl podíl Mac OS X na úctyhodných 10% a předehnal využívanost Linuxu (když odmyslíme servery), takže občas potřebuji někomu něco poradit. A články Radka Hulána věnované Apple, to je opravdu naprostá ukázka záměrných lží a demagogie. Nebo naprosté neznalosti. 

Příkladem může být mnou zparodovaný článek. Radek Hulán vyčítá Mac OS X něco, co můžete vyčíst jakémukoliv operačnímu systému a když to uděláte bez argumentů (a to je ten jediný správný demagogický přístup), vždy se najde dost lidí, kteří souhlasí. Hovořit o deset let staré koncepci operačního systému je směšné zejména v momentě, kdy vývoj operačních systémů přesahuje pět let, ať si PR oddělení říkají, co chtějí. A tak dále. 

Podobných článků by se dalo najít více. Příklad s tím, že Apple zpoplatňuje update software, je dalším příkladem takových lží - a je třeba na rovinu říci, že lží, protože je postavený na záměně faktu, jenž je autorovi známý, ale který stačí zamlžit pro běžného neinformovaného čtenáře a lze jej vydávat za pravdu. Apple nezpoplatňuje update, zpoplatňuje nové verze. Jen značí verze jinak. Operační systém Tiger je značený jako 10.4 - to je číslo jeho verze. Aktuální distribuce je 10.4.9 - ta devítka je update, který je zdarma, sám se stáhne po netu a integruje do systému. Číslo 10 je generace (rozdíly mezi 9 a 10 lze přirovnat k rozdílům mezi Windows 3.11 a Vista), číslo 4 je verze.  Proč Apple zpoplatňuje přechody mezi verzemi (kromě toho, že to samé dělá Microsoft a většina ostatních)? Hlavně proto, že součástí operačního systému jsou i aplikace - a použitelné aplikace, ne krámy jako Malování nebo Write, se kterými nic slušného neuděláte. A nové verze těchto aplikací si holt Apple nechá zaplatit - například v iMovie přibyla podpora HD standardu, takže zatímco v Avidu nešlo HD ještě dlouho zpracovávat, na laciném Apple (proti Avid střižnám je fakt zadarmo) jste si mohli klidně zpracovávat HD film za cenu upgrade 3000 Kč. 

Jak druhá skupina čtenářů rozumně nazřela, podobné demagogie nemají smysl. Používám Mac OS X proto, že chci. Protože mi vyhovuje nejlépe na to, co dělám. Ostatní, nechť si používají cokoliv, na to jim netřeba lhát a utvrzovat je v tom, že používají to nejlepší - sami jsou schopni to vyhodnotit. Lhaní a demagogie je špína, která sice vede k návštěvnosti, ale také k opovržení. 

Článek posloužil i svému druhému účelu. V praxi jsem ověřil, že platí rozdělení uživatelů, které jsem u podobně pitomých článků očekával. Za prvé se objeví jedni, kteří využijí příležitost ke flame a jsou pro nebo proti článku v závislosti na svém osobním přesvědčení, bez ohledu na obsah článku. Nadpis rozhoduje. 

Pak jsou lidé, kterým je to k smíchu, článek si přečtou a pokud ho okomentují, tak autorovi po právu napíšou, že je blbec. 

A pak tu byli lidé, kteří pochopili, kde jsem ten článek vzal a jak vznikl. Ti nad tím buďto nejvíce přemýšleli nebo znali Radka Hulána a zdroj textu - ti pochopili, že to byla jen parodie. 

Poslední skupina, která zná dobře mne a ví, že takto nepřemýšlím ani nepíšu, mi soukromě vyjadřovali účast a ptali se, jestli jsem v pořádku - že jsem tak divný (=pitomý slovy kamaráda) text dlouho nenapsal.  

Radek Hulán se ke svému textu postavil poněkud macešsky - krátce po vydání tohoto článku jej ze svého serveru smazal, protože ho nemohl obhájit a vymazáním článku chtěl změnit minulost (<a href="http://web.archive.org/web/20060208205443/http://radekhulan.cz/item/macos-x-je-spatny-system">najdete jej přes Internet Archiv</a>). Nebylo jak jej obhájit - jeho texty o Apple/ATI/AMD a dalších jeho hate tématech nemají racionální základ a spíše než smysluplnou argumentaci nahrazují psychofarmaka.

Rozuzlení je tedy prosté. Flame war nemají smysl. Vyprovokovává je nejsprostší lůza, aby sobě podobným dala potravu. My ostatní nad tím asi i nadále budeme kroutit hlavou a budeme předpokládat, že výběr na trhu pracuje pro nás, nikoliv proti nám.