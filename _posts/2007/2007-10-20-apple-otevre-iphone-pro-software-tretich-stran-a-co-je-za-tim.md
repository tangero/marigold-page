---
ID: 2159
title: 'Apple otevře iPhone pro software třetích stran (a&nbsp;co je za tím)'
author: Patrick Zandl
post_excerpt: ""
layout: post
oldlink: >
  https://www.marigold.cz/item/apple-otevre-iphone-pro-software-tretich-stran-a-co-je-za-tim
published: true
post_date: 2007-10-20 09:30:14
---
Před pár dny udělal Apple věc, kterou dělá jen opravdu výjimečně. Oznámil, že se něco stane a nebude to hned. Oznámil, že v únoru 2008 nabídne vývojářský kit (SDK) pro iPhone a umožní do iPhone oficiálně nahrávat plnohodnotný software třetích stran. 

Co je na tom tak výjimečného? Tak především to, že Apple většinou "události budoucí ani spekulace" nekomentuje.  Když oznámí novinku, tak tím způsobem, že zítra se začíná expedovat. Výjimky dělá jen v opravdu výjimečných a důležitých případech, jako bylo ohlášení operačního systému Mac OS X 10.5 Leopard nebo přechod na Intel platformu. I samotný iPhone oznámil spíše proto, že potřeboval předat dokumentaci FCC a lidem v Apple bylo zřejmé, že odtud se informace o telefonu rychle prosákne do médií, protože všechny výrobky procházející FCC jdou automaticky na web. 

Otevření iPhone vývojářům oznamuje Apple čtyři měsíce předem. Důvod, soudím, byl prostý: vývojáři i uživatelé hrozili vzpourou, psali petice a nešlo je donekonečna šponovat. Apple by si tím ublížil moc a moc. Raději ze své strategie neoznamovat ustoupil a publikoval vysvětlení, které zní věrohodně. 

Abychom správně rozuměli kontextu. Když byl iPhone oznámen, o možnosti instalace aplikací třetích stran se nehovořilo. Když šel do prodeje, nikdo to ani příliš neočekával, protože se moc nevědělo, jak podobný je operační systém OS X v porovnání s desktopovým Mac OS X. Když se ukázalo, že podobnost je značná a předělané je především GUI, ukázalo se také, že šikovní lidé budou moci vytvářet software i pro iPhone. Nativní software, ne jen webové aplikace nativně se tvářící. A aplikací se rychle ukázala celá řada, v současné době je jich několik stovek nativních aplikací, které se do telefonu oficiálně nedají nainstalovat. <!--more-->

<a href="http://www.marigold.cz/wp-content/screenshot.png"><img src="http://www.marigold.cz/wp-content/_screenshot.png" width="166" height="250" alt="Installer.app aneb AppTap" title="Installer.app aneb AppTap" align="right" /></a>
Pro instalaci slouží AppTap, balíčkovací služba, která stáhne z repository nabídku balíčků a umožní vám je instalovat jedním kliknutím. Jak elegantní, jak prosté. Jak uživatelsky přítulné. Vada je jediná: není to oficiální Apple záležitost. Nikdy nevíte, kdy to Apple zatrhne. Nedá se na tom vystavět žádný ekosystém prodeje aplikací, protože uživatelům nelze nic garantovat. Naštěstí aplikace zatím žijí z portace či příbuzenství s velkým Mac OS X, takže programátoři se zatím spíše baví, než že by chtěli vydělávat, ale i tak. Je to na pováženou.

A tak se na přelomu září a října rozjela po internetu velká petiční akce, kdy vývojáři bušili do Apple, aby své iPhone otevřel. Přišla totiž rána v podobě nového firmware 1.1.1, který nahradil dosavadní 1.0.2. Kdo si takzvaně "jailbreaknul" telefon, aby mohl používat aplikace třetích stran, měl najednou problémy. Aplikace používat nešly a nelegálně odblokované telefony najednou nemohly používat GSM (ostatní věci šly).

Tady je třeba rozdělit, co se stalo. Na jedné straně se jailbreak používá pro instalaci odblokovávací utilitky, zjednodušeně řečeno je základním předpokladem zprovoznění mobilu v jiných mobilních sítích, než jaké Apple považuje za vhodné. Na straně druhé je také předpokladem instalace nativních aplikací třetích stran za stávajícího modelu. 

To první Apple vadí hodně, to druhé potřebuje nějak regulovat. 

Trvalo tři týdny, než se podařilo dostatečně komfortně komunitě kolem iPhone vrátit situaci do starých kolejí a i pro nový firmware udělat jailbreak. Jen tak na okraj, je to dost práce a v <a href="http://czechiphone.googlepages.com/odblokováníappleiphone">Česku si firmy počítají</a> za softwarový jailbreak a odblokaci telefonu 2000 Kč u firmware 1.1.1, ten starší firmware vyšel levněji o pětistovku. 

Nejdříve se zastavme u zablokovaných Apple telefonů. Není zcela zřejmé, proč Apple docela tvrdě jde po odblokování svých telefonů, většina výrobců mobilů k tomu má dosti vlažný vztah a ačkoliv blokování operátorům umožní, nijak zásadně ho nepodporuje, však jim taky jde o kusový prodej. V případě Apple je situace zřejmě trochu jiná. Apple si vymohlo provizi z provozu vygenerovaného iPhone uživateli a peníze jim tedy nemá přinášet ani tak telefon, jako spíše jeho provoz. O výši provizí panují spekulace. Americké AT&T prý platí kolem deseti procent, britské O2 prý privilegium prodávat iPhone přišlo na 40%, ale zdroje jsou nespolehlivé a může to být kec.

I tak, počítejme, že by jeden uživatel iPhone přinesl Apple v průměru čtyři dolary měsíčně, to je v současné době hezký příjem 40 milionů dolarů ročně (při jednom milionu prodaných kusů). Pokud se Apple podaří opravdu do konce roku 2008 prodat přes 10 milionů kusů, bude se jeho příjem pohybovat jistě někde kolem půl miliardy dolarů ročně. To není špatné a je to citelně více, než kolik vydělá výrobcům mobilů prodej průměrného mobilního telefonu. Zejména na low-endech jsou marže opravdu v řádu jednotek dolarů, často bývá výroba low-endů ztrátová, když se nepodaří najít dostatečně velkou zakázku, aby úspora vzešla z množství. Zdá se, že tyto vedlejší příjmy mohou být hlavním důvodem, proč Apple nemá odblokovávače rád.

Situace v případě vývoje software je, jak se zdá, opravdu taková, jak Apple líčí. Mobilní telefony jsou stále častěji terčem útoků výrobců různých virů, trojanů, spyware a dalších podobných škodlivých aplikací. Zatím jedinou větší obranou mobilů je fakt, že většina z nich prostě vůbec neumožní sáhnout hlouběji do funkcí mobilu. A pak jejich platformní roztříštěnost. Jak Symbian tak WM existují v řadě různých subverzí a hloubek implementací, což dělá problémy, když chcete využívat pro trojany hodně core funkce. U některých mobilů, byť používají třeba WM, nemusí být vůbec dostupné. 

V případě iPhone by mohla být situace jiná. iPhone zjevně bude představovat velkou masu, koncem roku 2008 řekněme jistotně 10 milionů prodaných kusů. Navíc lze říci, že půjde o totožný software, totožné funkce, které bude možné napadnout, hackovat, zneužít. A proti tomu je třeba se bránit. Už, když jsem poprvé psal o iPhone jsem zmiňoval certifikaci jako cestu, kterou se Apple vydá. Aplikace se budou certifikovat a pokud budou chtít používat rizikové systémové funkce, budou muset být digitálně podepsané certifikační autoritou. Tento systém dnes používá Nokia pro S60R3, kde už začala mít problémy s tím, že tyhle telefony umí opravdu hodně a prodala se jich masa na to, aby se vyplatilo psát pro ně viry. 

Nás tyhle problémy mohou vzrušovat jen virtuálně. Do Česka se iPhone ve své první generaci zřejmě nedostane, protože žádný z českých mobilních operátorů zatím podle mých informací nesplnil požadavky Apple týkající se objemu a peněz. Ono lokalizovat telefon pro český trh se asi nevyplatí. 

Nevyplatí? Jak se to vezme: počeštění pro iPhone se prodává za 700 Kč u MacWellu, zdarma je v iLang 1.2 (tam bez slovníku napomáhajícího opravovat překlepy, alespoň zatím tedy bez něj). Pro šikulu to byla práce na dva dny v kuse. Nic, co by operátoři nezvládli. Jenže chybí další části Apple ekosystému: chybí české iTunes, dokonce ani Starbucks u nás není a v Coffe Heaven nemají WiFi (to předposlední je žert, to poslední mne sejří fest, Apple asi o dost míň).

A co se dělo kolem iPhone dále? GreenPeace zveřejnilo, že Apple v něm používá škodlivé látky. Apple se ohradilo, že striktně dodržuje nejpřísnější předpisy a dodalo, že některé látky nahradí. Výsledek: plichta. GreenPeace je známé tím, že rádo skutečnost upravuje tak, aby vypadá děsivěji (plošiny Shell) a používá mediálně vděčená témata ke své sebepropagaci. Proč neupozorní na to, že tytéž problémy budou mít i další zařízení? Protože Apple teď táhne, ne proto, že ostatní ty problémy nemají. Apple ale samo upozornilo, že některé chemikálie přestane používat, takže bez viny nebylo. 

<h3>Nokia N810</h3>

A Nokia představila svůj model Nokia N810, internetový tablet. Není to mobilní telefon, je to Linuxové zařízení s připojením přes WiFi, nově také větší pamětí, hardwarovou klávesničkou a hlavně GPS. U nás se tyhle zařízení moc neprodávají, protože jsme k nim ještě nedorostly a já už jsem v tomto ohledu (domácí browsení po netu) plně přešel na iPhone. 

<a href="http://www.marigold.cz/wp-content/Nok5.jpg"><img src="http://www.marigold.cz/wp-content/_Nok5.jpg" width="400" height="306" alt="Nokia N810" title="Nokia N810"  /></a>

A pro uživatele macků nastává pravé posvícení už příští pátek, 26.10. To Apple uvolní do prodeje Leopard, novou verzi svého operačního systému. Budou s ní stejné problémy, jako s Vistama, o jejichž problematičnosti si šuškají i vrabci na střeše všech počítačových periodik? Doufám, že ne. A už se na ni těším :) Zatím to vypadá, že Leopard bude více Wow, než Vista...