---
ID: 2178
title: 'SMS Jízdenka: maličkosti, které zabíjí fajn službu'
author: Patrick Zandl
post_excerpt: ""
layout: post
oldlink: >
  https://www.marigold.cz/item/sms-jizdenka-malickosti-ktere-zabiji-fajn-sluzbu
published: true
post_date: 2007-11-28 11:26:02
---
Včera jsem dorazil na metro Chodov a řekl jsem si, že vyzkouším SMS jízdenku. Hlavně z nostalgie. Za mého působení v Pipeline jsem potkal asi pět SMS projektů na prodej jízdenek různých ambicí a jestli jsem si z toho odnesl nějaký poznatek, tak fakt, že zprovoznit tuhle službu je technicky snadné a složité je jen domluvit to s Dopravním podnikem. Zjevně proto celá záležitost jde do provozu až teď, po nějakých třech letech od prvních pokusů.

Je to jednoduchá a přitom užitečná služba, prodávat jízdenky přes placené SMS. Abych viděl, jak se s tím nakonec popral DP Praha, vyzkoušel jsem si to. Berte tedy prosím následující jako poznatek z jediného testu, přičemž kvůli jeho výsledku jsem se rozhodl zatím setrvat u papírových jízdenek. DP se totiž podařilo bohužel zflikovat i tak jednoduchou službu. 

Prvotní problém, který se dočtete, že jízdenka by vám měla přijít do dvou minut. Formulace je ovšem značně opatrná, není v textu žádná garance, že se tak skutečně stane. Pokud ale cestujete bez došlé odpovědi, jedete načerno. 

Objednal jsem si SMS jízdenku na Chodově před metrem (plný signál) kolem deváté hodiny ranní a čekal. Po pěti minutách mi nic nepřišlo a už se mi opravdu nechtělo čekat tam jak trubka, takže jsem štípl normální lístek a za další dvě minuty odjížděl v metru. Jízdenku jsem dostal po čtrnácti minutách, pravda ale je, že to už jsem byl místy v nepokrytých tunelech, takže mi mohla být odeslána dříve. 

Neschopnost doručit zpět SMS jízdenku okamžitě (řekněme do půl minuty) považuji za velmi nepříjemný limit služby, který ji prakticky znehodnocuje. Čekat na jízdenku a nechat si ujíždět kvůli tomu spoje, to člověka zamrzí, natož když řada spojů jezdí v mnohem řidších intervalech, než metro.  

Přitom není zjevný důvod, proč by tomu tak mělo být. I klasické nejlevnější PR SMS propojení na SMSC operátora má projektovanou kapacitu 10 SMS za vteřinu k jednomu operátorovi, což nám dělá cca 30 SMS za vteřinu přes všechny operátory (Vodafone nemá tolik klientů, ale zase budou více cílovka, já vím. ). Za dvě minuty se dostáváme ke 3600 SMS, které je rozhraní schopno zodpovědět. Minimálně, propustnost bývá vyšší a lze dokoupit podstatně vyšší (o řády). Měl Dopravní podnik v 9:00 ráno takovou SMS špičku? Nevím. Pokud měl, moc se na ni dopředu nepřipravil, pokud neměl, tak to prostě jen nezvládl technicky. Případně vymyslel nějaké extravagantní zajištění, aby si lidi při kontrole hned neobjednávali SMS jízdenky, což mi přijde uhozené a nedomyšlené zajištění. 

Škoda služby, která by mohla být užitečná a je mrzuté, že tak jednoduchou věc Dopravní podnik nezvládne ošéfovat.  

Rada na závěr: pokud vám SMS jízdenka nepřišla a vy jste přesto nastoupili, doporučím při kontrole vyndat baterku a říci, že vám došla šťáva. Revizor si ověří jízdenku přes počítač a zjistí, že jste ji opravu zaplatili. Pokud máte telefon zapnutý a jízdenka nepřišla, i když jste ji zaplatili, není to povinen ověřovat a jedete na černo. Toliko, jak jsem pochopil pravidla.