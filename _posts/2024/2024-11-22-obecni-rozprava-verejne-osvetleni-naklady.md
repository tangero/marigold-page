---
author: Patrick Zandl
categories:
- politika
- Rozpočet obce
- Jak na zastupitelstvo
layout: post
post_excerpt: Na Twitter jsem dal malou anketku, kolik stojí ročně v průměru provoz
  městského veřejného osvětlení (VO). Zajímalo mě, zda lidé mají aspoň hrubou představu.
summary_points:
- Veřejné osvětlení stojí obce průměrně přes 500 Kč na obyvatele ročně.
- Běžné výdaje zahrnují elektřinu a údržbu, investiční nové trasy a rekonstrukce.
- Brandýs-Boleslav vydává ročně 12 milionů Kč za provoz 3000 stožárů.
- Obce často nemají přehled o nákladech a dokumentaci veřejného osvětlení.
thumbnail: https://www.marigold.cz/assets/verejne-osvetleni.jpg
title: "Obecní povídání o nákladech na provoz veřejného osvětlení"
---

Na Twitter jsem dal malou anketku, kolik stojí ročně v průměru provoz městského veřejného osvětlení (VO). Zajímalo mě, zda lidé mají aspoň hrubou představu. Průměr na obcích vyjma metropolí je někde přes 500 Kč za osobu a rok. Dobře tipovala polovina hlasujících, ale řada z nich se také přiznala, že vybrala prostě nejvyšší sumu v hlasování.  Tak si dejme malé Twitter školení na pátek, jak se rozpočtuje a platí veřejné osvětlení v obci. 

Jako u všech služeb, i zde jsou dvě hlavní složky - běžné a investiční výdaje (řídíme se § 3631). 

Běžné provozní výdaje

- tam řadíme především nákup elektrické energie a opravy a údržbu. 
Investiční výdaje
- tam přijdou především nově realizované světelné trasy a jejich projektová dokumentace. 

Dnes je běžné, že nové trasy staví developeři v rámci místní infrastruktury a bezplatně je převádějí obci. Je to logické, developer chce prodat byt/dům, která má silnici, chodník a osvětlení. Výstavba nových tras tedy nebývá častá. Častější jsou nyní rekonstrukce z výbojek na LED. 
Trocha reálií: 

- Brandýs-Boleslav má cca 3000 stožárů VO
- za elektřinu vydává cca 8 mil Kč ročně
- opravy a údržba stojí 3,5 mil Kč, část dělá servisní smlouva, tj. to, že máme dispečink, kam jde zavolat a hlásit problém, zbytek materiál a práce. 
- tedy jsme celkem na 12 mil Kč za provoz, což při 21000 obyvatel dělá tu pětistovku. 

### Obnova a servisní náklady

A teď správná otázka zkušeného cifršpiona ve vaší duši bude: no a co ta obnova, amortizace? Je těch 3,5 milionu dost? No, úplně není. 
Za prvé je třeba zvážit hodnotu infrastruktury. Průměrný "kandelábr" stojí cokoliv zemi 20 000 Kč a výše. Za základní cenu dostanete obyčejný pozink, který se hodí na sídliště, do památkové zóny musíte dát megadrahé sloupy na zakázku a i jinde chcete něco hezčího. Nebudete daleko, když budete počítat průměr na sloup 50 000 Kč. Takže hodnota brandýského veřejného osvětlení je něco jako 150 milionů Kč. Životnost investiční infrastruktury VO je v průměru 25 let, tj. každý rok je potřeba investovat cca 3-4% hodnoty infrastruktury. Naše město by ideálně mělo investovat 5-6 milionů Kč ročně do opravy VO, investuje polovinu. Z těch 3,5 milionů na údržbu je minimálně půlmilion servisní smlouva. Jenže více se pro rozpočet města nedalo vyhádat, peníze do provozu se berou za "vyhozené" a bývá tendence je škrtat. Zjednodušeně řečeno roční údržba jednoho sloupu veřejného osvětlení je 2000 Kč.  

Jak jsme to obešli ve městě my, když jsem chtěl začít úroveň městské infrastruktury zdvihat? Pomohlo pár faktů: \
- dnes město používá LED velmi málo, velký potenciál úspory za elektřinu
- na výměnu VO do LED jsou teď dotace

Z toho důvodu jsem s Robertem Pechem startoval projekt přechodu na LED, kdy jsme do tří let chtěli mít prakticky všechno v LED a s řízením osvitu, tedy snížením světla v méně používané časy či když tam zrovna nikdo není. Velkou část peněz na to obcím přispívá stát, bohužel přispívá jen na výměnu světelných zdrojů. A řada problémů spočívá v nevyhovujících stožárech - jsou staré, hnusné, rozpadající se atd. Takže jsme se domluvili na tom, že povinná spoluinvestice města se promítne do výměny nejpotřebnějších stožárů, z dotace se správně zaplatí světla - a ušetřené peníze za elektřinu opět reinvestujeme do dalších potřebných výměn stožárů veřejného osvětlení. Dobrý plán, nicméně naším odchodem z radnice se poněkud zadrhl a uvidíme, co s ním bude. Zcela pochopitelně s tím nová radnice nechce nic moc mít, je to taková neviditelná práce, kterou nikdo neocení a na kterou je potřeba perfekcionalisty, co mají radost z dobře udělaného jako takového. 

Nu a tímto postupem se tedy dá dopumpovat do financí veřejného osvětlení další slušná částka, díky níž postupně zmodernizujete osvětlení na úsporné LEDky, dálkové řízení a moderní nevybrakované sloupy. 

### Jaké jsou zádrhely?

Velmi často v tom, že **obce mají ve veřejném osvětlení bordel**, chybí dokumentace, všechno se dělá zvykově, takže udělat projektovou dokumentaci na větší rekonstrukci než styl "přijede plošina a chlapi to vymění jako havárku", je dost náročné. 

Druhý zádrhel bývá v **účtování elektřiny**. Města často nakupují elektřinu najednou a rozpady na jednotlivé služby se nedělají čast. Stalo se, že na elektroměr veřejného osvětlení byla připojena ještě přečerpávačka nebo naopak na tarif D02d bylo připojeno veřejné osvětlení. Je dobré si to odkontrolovat, udělat si pasport veřejného osvětlení a tam zakreslit nejenom stožáry, ale i rozvaděče a také měřáky - a sledovat si fakturaci elektřiny a optimalizovat tarif. Samozřejmě to obec může nechat na ČEZu, ten na provoz VO má divizi, ale hodně záleží na lokalitě - někde to vyjde zajímavě, jinde až tolik ne. Obecně správné rozklíčování nákladů k agendám, ke kterým patří, je v obecních rozpočtech kámen úrazu... 

Třetí zádrhel je **nová výstavba**. Ta se nejlépe realizuje, když už v místě něco děláte. Když stavíte/rekonstruujete chodník, tak vám tam "bagr hrábne" rejhu na kabeláž navíc za rozumné peníze, poslat ho tam speciálně už stojí dost peněz za zemní práce. Proto se do samostatného osvětlování dosud neosvětlených ulic obce moc nepouštějí.  
V každém případě nemívají obce úplně nejlepší představu, kolik je ročně provoz veřejného osvětlení stojí. Já sám si pamatuju jednotlivé položky, ale součet a přepočet na obyvatele si vždy musím udělat z hlavy. 

Tak, tímto jste si mohli udělat základní představu o tom, co obnáší narozpočtování veřejného osvětlení. Ty principy jsou vždycky stejné:

1. platíte elektřinu, zamyslete se, zda nemůžete ušetřit LED nebo zhasnout - přechod na LED se výrazně pozná a můžete dvě-tři stovky ročně na hlavu v klidu ušetřit.
2. hlídejte si spotřebu, zmapujte elektroměry a celou infrastrukturu. 
3. platíte servisní smlouvu a je zbytečné vozit se po dodavateli servisu, když jste s ním spokojeni, že vám ji zvyšuje o inflaci, pokud jste spokojeni. Ta částka je malá a důležitá je pro vás kvalita servisu, na tu dbejte. Fér peníze za servis jsou důstojné pro všechny.  
4. naopak využijte znalosti servisní firmy k tomu, abyste vytipovali infrastrukturu k výměně. Spokojená servisní firma vám ráda pomůže s přípravou, protože se znalostí místa pak nabídne i dobrou cenu za realizaci a má slušnou pravděpodobnost, že vyhraje tendr cenou i kvalitou. 
5. nechávejte si jednou za 5 let posoudit rozvaděče, zda jsou OK a zda nemá smysl je modernizovat.  
6. když někde kopete, zamyslete se nad tím, zda tam nepotřebujete jinou kabeláž, ať už VO, ale třeba i silové nebo datové trasy 
7. mějte výslovně určenou osobu, která má na úřadě VO na starosti
8. aspoň dvakrát ročně si sedněte s lidma od VO, projděte náklady, jejich názory, udělejte si z toho zápis a řekněte si, co dál dělat. Nespojujte to s jinýma poradama. 
9. Na všechny složitější věci najdete poradenské firmy, co vám udělají projekt a poradí s legislativou. Držte si je odděleně od dodavatelů, plaťťe jim hodinovou sazbu, klidně štědře, vyplatí se to. 
10. nechte si poradit stran barvy a intenzity světla na jednotlivých typech komunikací. Dopady na bezpečnost plus světelný smog je dneska velké téma 

![Nástrahy u veřejného osvětlení](/assets/rozpoctovani-vo.png)

### Co zkontrolovat v obecním rozpočtu veřejného osvětlení

Pokud kontrolujete v obecním rozpočtu náklady na elektřinu, tak je potřeba najít zaúčtování podle § 3631:

- Běžné provozní výdaje VO 
    - Elektrická energie
    - Nákup služeb
    - Opravy a údržba
- Investiční výdaje VO 
    - Projektová dokumentace rekonstrukce VO
    - Investice do nových projektů
    - Celkem investiční výdaje

Běžný chyták: co je investice a co je oprava? Běžné je, že se tyhle kategorie zaměňují. Investice je všechno, kde zvyšujete hodnotu majetku, oprava a údržba je její udržení. Tzn. pokud jste nechali něco zchátrat, neopravujete, ale investujete i v případě, že se teprve provedením prací dostáváte na původní hodnotu. Oprava či údržba je obhajitelná jen když zabraňujete snížení hodnoty majetku, například opravou porouchané části zařízení nebo třeba poškozené střechy. 

Kdybyste si o tom chtěli z úřadu promluvit, klidně se mi ozvěte, rád vyměním zkušenosti. 

Pro další samostudium tématu veřejného osvětlení [mohu doporučit třeba tuto příručku](https://www.mpo-efekt.cz/upload/7799f3fd595eeee1fa66875530f33e8a/faq-vo-efekt2015.pdf).