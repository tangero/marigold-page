---
title: "Jak bezpečně spravovat svoje online předplatné"
author: Patrick Zandl
post_excerpt: "Asi to znáte. Najednou koukáte na výpis z platební karty, že se vám naúčtovalo předplatné služby, kterou jste měli za to, že jste ji dávno zrušili. Jaké jsou dobré strategie?"
layout: post
categories: [Internet, Online]
thumbnail: https://www.f22designs.com/wp-content/uploads/2016/03/subscribe.jpg
---

Předplatné za online služby se stalo morem posledních let. Nejde ani tak o to, že by člověk nebyl ochoten zaplatit pár babek za nějakou službu, kterou právě v tuto chvíli potřebuje. Jenže celá řada služeb dnes neakceptuje jednorázovou platbu, musíte si je předplatit. Na měsíc, za zvýhodněnou částku za rok. A když měsíc uplyne, zaúčtuje se vám další. Co s tím?

Sám jsem vyzkoušel celou řadu přístupů v době, kdy moje předplatná přesáhly vyšší tisíce korun. Vyzkoušel jsem dokonce nástroje na správu předplatných - jenže kromě toho, že jsou samy za předplatné, mi vadily obtížným použitím. Například jste si museli něco vyplňovat a zaznamenávat, což jsem většinou zapomněl. Jen málokterý nástroj uměl vyčítat z vašich emailů, co jste si kde předplatili. Nefungovalo mi to v Česku spolehlivě, většinou to záviselo na synchronizaci s výpisem z karty, která mi u mých českých bank nefungovala. Nicméně tady je dobrý [přehled takových aplikací](https://techwiser.com/best-android-and-ios-apps-to-manage-subscriptions/). 

Jak tedy postupovat s předplatným online služeb?

1. Okamžitě po předplacení služby její předplatné ukončete. Výhodou je Apple platforma, kde lze v Nastavení vyhledat Předplatná a zobrazit si jak na mobilu, tak na počítači přehled všech předplatných, k nimž jste se zavázali. Každé můžete zrušit a tím se ruší na všech zařízeních.

![Apple platforma a správa předplatného](/assets/predplatna-apple.png)

Také Google Play a Android platforma mají [centrální místo pro předplatné služeb](https://play.google.com/store/account/subscriptions). 

**Zvláštní zradou je Netflix**, který se vás snaží dotlačit k předplatnému mimo ekosystémy Apple a Google a pak nejde jeho předplatné přes tyto platformy řídit. Najít, kde se Netflix předplatné ruší, je trochu náročné. Pomůže tento link: [netflix.com/cancelplan](https://www.netflix.com/account).

2. Používejte [Revolut](https://revolut.com/referral/?referral-code=patrickzv!DEC1-24-AR-L1). Ne vždy jde službu předplatit přes Google a Apple, po pravdě proto, že obě firmy si berou kolem 30 % provize, takže se to firmy snaží obejít, viz Netflix. V takovém případě je řešením instalovat si [aplikaci Revolut](https://revolut.com/referral/?referral-code=patrickzv!DEC1-24-AR-L1), která umožní vydání jednorázových nebo virtuálních (a samozřejmě i fyzických) platebních karet. Navíc si účet na Revolutu můžete dobít přímo částkou přes svůj účet či hlavní kartu. Na Revolutu díky tomu máte jen omezenou částku, kterou když vyčerpáte, tak další peníze se neproplatí a taková předplatná vám vyprší. Veškerá předplatná, která vyžadují vaši kartu, tak zadávejte přes virtuální kartu Revolutu. 

3. Používejte Správu plateb předplatného v Revolutu. Na Revolut účtu má každá platba možnost označit, že jde o Platbu předplatného. Stačí kliknout na detail platby a zaškrtnout Platba předplatného. Jenže kde pak všechny tyto platby najdete? Klikněte na dolním řádku na ikonku dvou šipek Platby a pak úplně nahoře vpravo na ikonku kalendáře vedle vyhledávacího řádku. Najdete zde Naplánované platby a v prvé řadě Předplatné. Můžete zde pohodlně Zablokovat budoucí platby a Revolut platbu neproplatí. Nevím, zda podobnou funkci zablokování budoucích plateb mají i české banky - například AirBanka tohle neumí. 

![Revolut Platba předplatného](/assets/revolut-predplatne.jpeg)

A to je prozatím z tipů na správu online předplatného všechno. Máte nějaký? Přidám ho...

PS: Na link na Revolut je affiliate odkaz, pokud se registrujete, dostane tento server příspěvek od Revolutu. 