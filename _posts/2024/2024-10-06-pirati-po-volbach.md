---
author: Patrick Zandl
categories:
- Česko
- Město
layout: post
post_excerpt: Naordinoval jsem si týdenní radiový klid, protože emoce cloumají mnohým
  majestátem. A děkuju vám za četnou podporu. Tak tedy krátce k Pirátům i těm ostatním.
  Jaká je pirátská situace po prohraných krajských volbách?
summary_points:
- Piráti vstoupili do vlády s cílem prosadit svůj program, ale neuspěli.
- Digitalizace stavebního řízení (DSŘ) se stala pro Piráty politicky nevděčným úkolem.
- Premiér Fiala odvolal Bartoše, což vedlo k odchodu Pirátů z vlády.
- Piráti se musí odbyrokratizovat, šetřit a komunikovat i ekonomická témata.
thumbnail: https://www.marigold.cz/assets/patrick-ivan-jura.jpeg
title: "Pirátská situace na podzim 2024 - pohled z podpalubí"
---

Naordinoval jsem si týdenní radiový klid, protože emoce cloumají mnohým majestátem. A děkuju vám za četnou podporu. Tak tedy krátce k Pirátům i těm ostatním. 

- do vlády Piráti vstoupili dobrovolně, rozhodnutím celostátního fóra (tj. většinou hlasujících členů) a s ušlechtilou vidinou, že prosadíme důležité body z našeho programu.
- rychle se ukázalo, že v rámci koalice Piráti svá stěžejní témata prakticky neprosadí, ačkoliv deklarativně je koalice podporuje nebo je k nim neutrální. Důvod? Někteří lidé v koalici mají větší faktický vliv, než jejich jeden hlas. To je na jednu stranu v české politice normální, na druhou to není transparentní a Pirátům blízký a srozumitelný postup, který zesiluje podezření na kmotrovský přístup. 
- Piráti se nechali vmanévrovat do politicky nevděčných úkolů, ze kterých nekynul žádný politický zisk, jen ztráta - jako je Digitalizace stavebního řízení (DSŘ). 
- tento úkol nebyl zcela v pirátské kompetenci, jeho úspěšné vyřešení záviselo na vnějších vlivech mimo kontrolu Ivana Bartoše (možnosti testování, včasné vysoutěžení nebo odložení startu)
- tyto nástrahy projektu jsme nezvládli mediálně odprezentovat a spadli jsme do nich. 
- Piráti nemají spřátelená média a nekritické novinářské obdivovatele, jako jiné strany. V lepším případě se k nim chovají někteří novináři spravedlivě, jenže DSŘ je těžké téma a tam, kde se pokusili ho objektivně zhodnotit, toto zhodnocení přišlo pozdě, nebo proběhlo interní redakční nakolejení.
- premiér Petr Fiala neustál vnitřní tlaky po debaklu Spolu i Pirátů ve volbách a zcela logicky se rozhodl ukázat tvrdou ruku a Ivana Bartoše vyhodil z pozice ministra. Uvolněné místo mohl použít pro urovnání poměrů v koalici. 
- bohužel pro sebe a pro demokracii tak udělal velmi nešťastným a pochybným způsobem a jakkoliv to byla jeho volba, dosti mu poškodila renomé ve společnosti a zneutralizovala tak výhodu rozdání postů v rámci koalice
- Piráti reagovali tak, jako reagují vždy a jak to musel Fiala čekat: všichni vystoupili z koalice i vlády
- Fialovy pozdější námity, že vyhodil jen Bartoše, jsou málo věrohodné konstrukce. Kdyby to tak bylo, obratem by Bartoše požádal o doručení nového jména ministra. To neudělal, až mnohem později to dovozoval. Pokud to udělal, těžce to komunikačně nezvládl. 
- Piráti na tiskové konferenci situaci neustáli emočně a obvinili koalici z pohnutek, které nebyli schopni v tu chvíli dokázat. To osobně považuji také za velmi nešťastné. Tiskovka se měla omezit na informaci o odchodu z vlády následkem premiérova chování a tečka. Nebo vytáhnout důkazy. Jako piráti přeci bojujeme za to, že netvrdíte neprokazatelné. 
- A tento přešlap nechutnal ani Janu Lipavskému, který z Pirátů vystoupil. Jeho rozhodnutí zcela chápu, jasně řekl, že se pod tato tvrzení neumí podepsat a že ze strany odchází. Na jakoukoliv další dohodu s premiérem měl jako svobodný člověk právo. A já osobně mu tímto děkuji za léta práce pro Piráty a přeji vše dobré osobně i pracovně kdekoliv. Je to dobrý a pracovitý člověk, jakého je třeba si vážit. 
- Piráti odcházejí do opozice.

Co bude dál?

- premiér Fiala pověřil digitalizací ministra Kupku, kterému dal mnohonásobek času a který nemá v kupce ani vlastní digitalizační projekty ministerstva (co třeba STK?)
- následné investigace novinářů ukázaly, že vládě se digitalizace dlouhodobě nedaří nikde - ale potrestán byl jen Bartoš. I to je premiérovo právo a určitý způsob sdělení. 
- vláda může doufat, že ve složení Spolu a STAN zaujmou za rok přes 50% voličů. 
- jak moc je toto realistické, indikovaly dvoje poslední volby
- nelze teď predikovat, jak se zachovají Piráti po dalších volbách. Rozhodně tento konec, jako i jiné konce v politice, neříká nic o budoucí koalici. Je ale téměř jisté, že v jakékoliv budoucí koalici piráti buďto opravdu prosadí své programové body a pozice, nebo v ní raději nebudou (rozhodne ale celostátní fórum).

Média houfně předvídají pirátům konec a ten opravdu může přijít. Piráti nyní procházejí hlubokou reflexí, která se štěpí do více proudů, ale paralyzující spojnicí všude je pirátská přebujelá byrokracie. Ta znesnadňuje aplikaci jakéhokoliv řešení. 
Strana se z toho oklepe, předvídat jí smrt je zbožné přání. Takto je smrt prorokována pravidelně kdekteré politické straně a slouží to k jedinému: je to indikátor toho, komu dotyčný prognostik ne/fandí. 

Vidět to nyní můžeme na Seznam Zprávy, kde vyhodili dva datové redaktory připravující analýzu Digitalizace stavebního řízení a to proto, že analýza nekonvenovala vidění světa pana majitele (říká majitel na blogu) nebo proto, že před dvěma lety dostal jeden z redaktorů patnáct tisíc za software od Pirátů (říká redakce) nebo proto, že analýza nebyla moc dobrá (říká týpek z ODS, který ji četl v interním redakčním systému Seznamu). 

Strana se musí naučit několik věcí:
- odbyrokratizovat se
- začít okamžitě šetřit na všech úrovních dle argentinského modelu (tj. všechny platby zrušit a zavádět až skutečně potřebné)
- začít viditelně komunikovat nejenom minoritně progresivní témata jako genderová rovnost, ale také a především majoritní témata, jako je ekonomika. Ze stávajícího způsobu komunikace to nevypadá, že by na stabilizaci ekonomiky Piráti dbali - a to se musí změnit. 

Piráti jsou liberální strana, jakou Česko potřebuje. Nevidíme Česko jen jako levnou montovnu pro sousedy. Nevidíme Česko jen jako těžký průmysl, chemičky a slévárny. Vidíme nás také jako budoucí inovativní a digitální ekonomiku.   Jsme zastánci svobod osobních i podnikatelských, deregulace, ochrany přírody a jsme proevropští. Zároveň si uvědomujeme celospolečenskou zodpovědnost za zemi, kterou jsme zdědili od předků a kterou musíme předat dětem tak, aby se za nás nestyděly. Víme, že bohatství vzniká prací a také si uvědomujeme, že majetek zavazuje. A že výhodou bohaté společnosti je, že si může lépe dovolit postarat se o ty momentálně méně šťastné tak, aby je to motivovalo k nalezení osobního růstu a prosperity. 

Tato pozice není v české politice vůbec nicotná. Jen se musíme naučit ji lépe nabídnout lidem kolem nás.  

Piráti, vzhůru!

Držte nám palce. 

Držte Česku palce.