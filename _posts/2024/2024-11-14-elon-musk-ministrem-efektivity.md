---
author: Patrick Zandl
categories:
- politika
- Elon Musk
- Twitter
- X.com
layout: post
post_excerpt: 'Donald Trump zřizuje ministerstvo vládní efektivity a do jeho čela
  staví Elona Muska. Stíhá je za to výsměch. Jenže předchozí Muskovy efektivizační
  metody a kroky byly ... efektivní... '
summary_points:
- 1. Muskova restrukturalizace Twitteru zahrnovala rychlá propouštění a najímání zpět.
- 2. Efektivní restrukturalizace vyžaduje kontrolu firmy a pružný pracovní trh.
- 3. Propouštění se zaměřuje na okrajové role, ne na klíčové zaměstnance.
- 4. Muskova strategie může být nákladná, ale je rychlá a efektivní.
- 5. Státní správa vyžaduje jiný přístup než soukromé firmy.
- 6. Ztráta hodnoty Twitteru souvisí s inzerenty
thumbnail: https://www.marigold.cz/assets/elon-musk-doge-trump.png
title: Elon Musk ministrem efektivity
---

V souvislosti s novým Trumpovým americkým [Ministerstvem vládní efektivity](https://www.bbc.com/news/articles/cpqd4vw0ejeo) se teď často zmiňuje, jak Musk koupil Twitter, všechny vyházel a pak je zase přijímal. 

Jenže takhle se právě obrovská restrukturalizace dělá. Vlastně nemáte šanci zjistit, kdo vám kecá a kdo je ve firmě skutečně potřebný. 

Když budete dělat analýzu, tak vám vyjde, že skutečně potřební jsou tak nějak všichni a navrhnou vrátného nahradit turniketem. Vlk se nažere a koza poděšeně mečí... 

Takže rychle propouštíte lidi z oddělení a díváte se, jaký to má dopad. Fungují služby? Funguje prodej? Když k tomu máte digitální data a lze to sledovat online, můžete takhle efektivně restrukturalizovat firmu během pár týdnů, což by normálně trvalo roky. Ano, možná vám pár hodin služba nepoběží, no bóže. Budou se vám smát. Ale taky se stanete nejbohatším chlapem světa. 

Pointa samozřejmě je, že nepropouštíte lidi, o kterých víte, že jsou zásadní pro běh firmy. Které dělají jádro vašeho businessu. Ale takové ty okrajové části, které snadno nabobtnají kolem každé firmy, která funguje a má peníze. A sledujete, jestli to nějak ohrožuje vaše příjmy, váš obchod. Když jo, tak rychle vracíte tu věc zpět, klidně draho. Muskovi se smáli, že člověka, kterého propustil, s velkými náklady získal zpět. Jo, bylo to drahé, ale v porovnání s cenou firmy to bylo velmi levné. A taky druhá věc: tohle se dá dělat jen tehdy, když tu firmu ovládáte, ne když se o každé změně musíte dohadovat se spoustou orgánů. A třetí věc: funguje to jen na elasickém pracovním trhu. Jistě, lidem dáváte odstupné, ale odcházejí hned a také hned můžete za drahé peníze najímat nové lidi se zkušenostmi a na místa, která potřebujete. 

Já si teď vyndám popkorn a budu sledovat, jak tahle strategie bude fungovat ve státní správě. Tam ty věci fungují jinak - ale Musk není blázen, který by to neviděl a bezhlavě používal naprosto stejnou strategii. Někdy ale mám dojem, že v Česku to jinak nepůjde. Postupně všechno rozpustit a začít to stavět znovu.

Mimochodem, proč má to ministerstvo efektivity [stejnou zkratku DOGE jako Doge coin](https://decrypt.co/291361/elon-musk-dogecoin-timeline-explained), jehož kurz v roce 2019 Musk katapultoval nahoru a slušně na tom vydělal...? 

PS: Občas mi lidé tvrdí, že tím firma ztratila 80 % své hodnoty: ani náhodou. Tu neztratila efektivizací, ale tím, že Musk pozurážel inzerenty a z elitního média udělal trollí farmu, kde nikdo inzerovat nechtěl. V klidu to twistnul do média pro vítězství Trumpa a vydělá na tom jinde a jinak.