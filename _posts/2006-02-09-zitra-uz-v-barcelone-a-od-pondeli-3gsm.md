---
ID: 1916
title: 'Zítra už v&nbsp;Barceloně a&nbsp;od pondělí 3GSM'
author: Patrick Zandl
post_excerpt: ""
layout: post
oldlink: >
  https://www.marigold.cz/item/zitra-uz-v-barcelone-a-od-pondeli-3gsm
published: true
post_date: 2006-02-09 11:39:42
---
	<p>Po měsíci abstinence mi blog skoro vůbec nechybí. Jenže se blíží akce, kterou jsem si předsevzal zaznamenat a nechce se mi předsevzetí porušit, protože se tím donutím k věcem, o nichž vím, že jsou i mně užitečné, ale jinak bych na ně asi kašlal. Tedy systematicky povysedávat co největší počet přednášek na 3GSM kongresu. </p>
	
	<p>Letos je poprvé v Barceloně a já miluju Barcelonu. Gándího katedrálu, kdy většina přátel dumá nad tím, zda mne má taktně upozornit, že to byl Gaudí a jestli je možné, že bych to nevěděl. Ramblu s jejím kvasem a lanovku do přístavu přes dva kopce i se zjištěním, že lanovka se asi řekne funicular. Křivolaké uličky, které vás najednou vyhodí u moře, mikrobalkonky, pod kterými už šplouchá voda. Těžko pochopit, nutno vidět. </p>
	<p>I proto jsem celou výpravu zpunktoval tak, že odlétáme už zítra. Kdo byl proti, toho utloukl argument, že letenka s ČSA je přes víkend levnější o více jak rozdíl v nájmu a nákladech na stravu, takže vlastně ani nikdo neprotestoval. Na poslední chvíli vypadl Petr, na poslední chvíli zjistil i Maturovič, že mají kde bydlet, takže snad to dopadne dobře. I když – místo letenky mám e-ticket. Co mi asi řeknou na letišti, až jim ukážu na displeji mobilu číslo mého eticketu v inboxu emailu?</p>
	<p>V akreditaci 3GSM jsem napočítal 14 českých novinářů a tři slováky, dokonce i MobilManiaci už zaznamenali, že něco takového existuje, jinak povšechně stará známá jména. Počet českých vystavovatelů jsem nepočítal, ale pár jich tu je. Dokonce jsem se chvíli snažil připravit něco jako český pavilon, jenže se ukázalo být to nad mé časové možnosti, takže ani letos tu „český pavilon“ nebude. A je to škoda – jestli mne něco štve, tak neschopnost či neochota většiny zajímavých českých firem ukázat své nápady a produkty na největší odborné akci. Kde jinde chcete ukázat, že máte co nabídnout, pokud máte, co nabídnout? </p>
	<p>Diář se červená firemními schůzkami a akcemi, WayFinder je nadupaný mapou Barcelony pro rychlé přesuny a akce. V průběhu kongresu sem budu emailem přímo z Nokia 6680 posílat zajímavosti a postřehy – budou to spíše moje poznámky, takže se může stát, že z nich moc nevykoukáte, ale tak už to občas chodí.  Nějaké celodenní čitelné souhrny věnované tématům budou zřejmě vycházet <a href="http://www.mobilring.cz">na Mobilringu</a>. Jestli budou fungovat komentáře, to nevím – pár chytráků Marigolda zasypává automatizovaným spamem a Captcha plugin se mi přes všechno úsilí nepodařilo zprovoznit.
</p>