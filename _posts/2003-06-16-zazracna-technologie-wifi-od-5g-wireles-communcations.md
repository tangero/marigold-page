---
ID: 369
title: >
  Zázračná technologie WiFi od 5G
  Wireles Communcations?
author: Patrick Zandl
post_excerpt: ""
layout: post
oldlink: >
  https://www.marigold.cz/item/zazracna-technologie-wifi-od-5g-wireles-communcations
published: true
post_date: 2003-06-16 09:50:00
---
<p>
Na Živě jsem si přečetl článek o inovaci firmy <A href="http://www.5gwireless.com/">5G Wireles Communcations</A> v oboru WiFi. Firma údajně <STRONG>umí posílat WiFi signál na vzdálenosti dvanácti kilometrů, signál prochází budovami</STRONG> atd (zdroj: <A href="http://www.zive.cz/h/Uzivatel/Ar.asp?ARI=111246&amp;CAI=2104" target=_blank>Živě</A>). Tento článek jsem četl od Adama Stona na 802.11Planet někdy v dubnu (zdroj: <A href="http://www.80211-planet.com/columns/article.php/2191841" target=_blank>802.11Planet</A>)&#160;a sám jsem o tom nepsal z několika důvodů. Především ani Stone mi nepřišel přesvědčen, sám to neviděl na vlastní oči a psal z tiskových materiálů firmy. </p>

<p>
Další výhradou je fakt, že v<STRONG> USA jsou pro směrové spoje přípustné výrazně vyšší vysílací výkony</STRONG> a pokud je tato technologie založena na tomto faktu, v EU nebude možno to používat. </p>

<p>
Do třetice<STRONG> jsem nepochopil, jak se "to dělá" - nenašel jsem nikde ani čárku k technologii</STRONG>. Na samotných stránkách firmy k tomu nic není, jen několik obecných informací o WiFi. A zrovna radiový signál funguje velmi předvídatelně - nemůžete jej nabarvit namodro a on najednou začne procházet zdí, nepomůže jiná modulace. Fakt je ten, že zvýšit průchodnost&#160;signálu v pásmu 2,4 GHz na velké vzdálenosti či budovami dosáhnete jen zvýšení vyzářeného výkonu v patřičném směru. Vivato na to jde fázovými anténami, kdy pro každou jednotlivou anténku vyzářený výkon dodrží, ale výkon pošle úzkým paprskem. Jak na to jde firma 5G? To nevím. A nejsem sám. </p>

<p>
Souhlasím s autorem článku na Živě, že překonávat bez problému díky WiFi vzdálenosti šesti kilometrů v zástavbě, by bylo lákavé a pomohlo by to natrhnout zadek přemrštěným nabídkám ADSL. Ale pokud bych se měl vsadit, považuji tuto technologii za nějaký chyták, pro který minimálně v Evropě nebude použitelná. A jen tak na okraj, když se podíváte na některé spoje u nás, zjistíte, že i tady najdete spoje přes šest kilometrů - a za splnění regulačních podmínek. Jenže to jsou směrovky na obou stranách a dobře vyladěná technika. Není to právě ten chyták?</p>

<p>
Jediná <STRONG>technologie na znatelné zrychlení WiFi ověřená praxí a matematikou</STRONG> je podle mne pouze <A href="http://www.j-walk.com/blog/docs/wifispray.htm" target=_blank>WiFi SpeedSpray</A>. Jenže ji k nám nikdo nedováží. Asi budu muset sám si udělat u Marigolda shop...:)</p>
