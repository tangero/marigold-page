---
ID: 599
title: >
  Moje zaječí úmysly aneb cena versus
  služby mobilů.
author: Patrick Zandl
post_excerpt: ""
layout: post
oldlink: >
  https://www.marigold.cz/item/moje-zajeci-umysly-aneb-cena-versus-sluzby-mobilu
published: true
post_date: 2003-10-20 09:53:00
---
<p>
Přišel mi minulý týden účet za můj soukromý T-mobil(e). Tři tísícovky není málo. A protože už delší dobu přemýšlím o tom, jestli bych někde neušetřil a potlačuji v sobě nostalgii z toho, že mám mobilní číslo od roku 1996 stále stejné, sedl jsem si v neděli ku kalkulačce a tarifům operátorů. </p>

<p>
Moje struktura používání mobilu je jednoduchá: <BR>zhruba 160 minut odchozích hovorů, <BR>zhruba 400 minut příchozích hovorů (ty mají přeci nejlepší tarif :), <BR>300 SMS, <BR>30 MMS zpráv, <BR>silně proměnlivý objem datových přenosů<BR>100 kB WAPu (vlastně jen kontrola serveru)</p>

<p>
Největším kamenem úrazu jsou <STRONG>SMS zprávy. Ty prakticky vyřadily Eurotel,</STRONG> protože SMS zpráva za téměř tři koruny, to už mi přijde neúnosné. Po dalším hloubání jsem zjistil, že další zádrhel je v datových přenosech: předem nevím, kolik jich bude a připojuju se podle potřeby. Za minulý měsíc jsem natankoval 23 MB, před tím 80 MB atd a ještě před tím 2 MB dat. Kupovat si kvůli tomu balíček 50 MB dat u T-Mobile mi nepřijde dobré. </p>

<p>
Když jsem to tak porovnával, vypadlo mi, že při běžném provozu bych <STRONG>u Oskara ušetřil asi dvanáct stovek měsíčně</STRONG>. Pokud bych provoz důsledně optimalizoval a dával si pozor jakou službu a v jakém množství kdy používám (což nyní nedělám), ušetřil bych Oskarem jen pětistovku. </p>

<p>
Můj dlouhodobý argument, že budu platit vyšší ceny u T-Mobile z toho důvodu, že <STRONG>často používám roaming</STRONG> a tam T-Mobile má lepší nabídku v datových službách už je také lichý. Ve Švýcarsku se ukázalo, že jednak ty služby fungují T-Mobile v roamingu poněkud nahodile na to, aby se na ně dalo spolehnout a až mi přijde účet za používání GPRS ve Švýcarsku, přejdou mne i poslední zábrany. K tomu se ještě přidaly moje problémy se sítí T-Mobile&#160;v posledním týdnu, kdy mi pár lidí hlásilo, že se mi nemohou dovolat, ačkoliv jsem na signálu a celý pátek mi doma mobil hásil Síť obsazena. U Oskara také pozoruji občasné drobné problémy, ale za ty nižší ceny to stojí - takhle bych si jednou ročně mohl za ušetřené peníze koupit nové PDA :)</p>

<p>
Takže tento týden přichází praktický přechod - ještě zkusím popátrat, co je pravdy na tom, že Eurotel má nějaké speciální tarify s levnějšími SMS, ale jak to tak vypadá, Oskarovi přibude další zákazník.</p>
