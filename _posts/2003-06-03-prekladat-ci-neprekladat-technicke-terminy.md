---
ID: 338
title: 'Překládat či&nbsp;nepřekládat technické termíny?'
author: Patrick Zandl
post_excerpt: ""
layout: post
oldlink: >
  https://www.marigold.cz/item/prekladat-ci-neprekladat-technicke-terminy
published: true
post_date: 2003-06-03 20:13:00
---
<p>
Už jen dva týdny zbývají do odevzdání klávesnicopisu (rukopis je přeci nesmysl) knihy o WiFi. A mezi tím jsem opět dostal sprďana od editora, že jsem se totálně vykašlal na jeho výtky týkající se používání anglických termínů. A protože sám moc nevím, co s tím, máte příležitost dát argumenty na jednu i druhou misku vah. </p>

<p>
O co jde? V knize o WiFi musí být řada technických termínů. Ty jsou většinou anglické a v běžné mluvě techniků se do češtiny pouze ohýbají, někdy pravda dosti násilně. Nakladatel soudí, že technické termíny mají být v češtině. Tedy <EM>WiFi směřovač je rozhraním mezi vnitřní a vnější sítí, vlastně je to přístupový bod rozšířený o rozbočovat</EM>. Já se trochu bojím, že s podobnou větou budu vypadat jak blbec a že bych měl prohlásit, že <EM>WiFi router je interface mezi intranetem a internetem, protože vlastně jde o access point doplněný o hub</EM>. Nejde ani tak o slova jako interface, ale spíše o pojmy typu přístupový bod/access point, to je podle mne vyloženě zavádějící, technicky si představíme pod každým pojmem asi něco jiného. Stejně tak pojmy router/směřovač a hub/rozbočovač atd, zde je to sice jednoznačné, ale nikde v praxi na tyto pojmy nenarazíte. Nebo je opravdu někdo používá (mimo knih)?</p>

<p>
Podobné problémy řešíme při překladech zpráv pro telekomunikační společnosti, tam se ale naštěstí názvosloví ustálilo na pár pojmech jako <EM>základnová stanice</EM> (každý síťař řekne <EM>betéeska </EM>a redaktor znalý problému čengličtiny použije kompromisní pojem <EM>základnová stanice BTS</EM>) a zbytek jsou zkratky jako GPRS, který stejně moc nepočeštítě. Jen zoufalec se pokusí přeložit <EM>core network</EM> jako <EM>jadernou síť</EM>...</p>

<p>
<STRONG>Otázka tedy zní, co byste doporučili?</STRONG> Uvést jednou kapitolou člověka do problému anglické terminologie, nebo mu předkládat její české ekvivalenty? Vzhledem k tomu, že knih o WiFi moc nevyjde a i tahle bude mít náklad jen málo přes dvacet kusů (to totiž rozdám mezi přáteli), bude stejně WiFi zájemce odkázán na studium anglických pramenů a tam mu pojmy jako přístupový bod a směřovač budou málo platné...toť můj názor. A navíc s takovými pojmy budu vypadat jako trouba...:) Ale dám si poradit (stejně rozhodne editor)... :)</p>
