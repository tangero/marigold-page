---
ID: 2690
author: Patrick Zandl
layout: post
oldlink: 'https://www.marigold.cz/item/proc-domaci-centrala-kombinovana-s-tabletem-dava-smysl

  '
post_date: 2013-08-20 15:21:55
post_excerpt: ''
published: true
summary_points:
- Quel kombinuje tablet s domácí centrálou pro automatizaci a ovládání.
- Domácí centrála řeší ovládání spotřebičů i bez internetového připojení.
- Quel umožňuje ovládání spotřebičů i pro uživatele bez chytrých telefonů.
- Quel integruje data z různých zdrojů pro chytřejší řízení domácnosti.
title: "Proč domácí centrála kombinovaná s tabletem dává smysl"
---

<p>Nedávno jsem tu psal, že chystáme v <a href="http://www.energomonitor.cz">energomonitoru</a> zařízení nazvané Quel. Půjde o tablet kombinovaný s domácí centrálou (opět z výroby Current Costu) a pár lidí se podivovalo, proč, když jeho funkci zastanou chytré telefony a skutečné tablety. Tak si říkám, že bych tok našich úvah mohl upřesnit a ozřejmit, proč považujeme takové řešení za vhodné.</p>


<p>Pokud potřebujete doma něco řídit, nevystačíte s appkou v mobilu. Proto také domácí automatizace potřebuje nějakou "ústřednu" či centrálu. Proč?</p>

<p>Za prvé potřebujete vyřešit situaci, kdy nefunguje internet. Ovládat kotel napřímo po lokální síti je hezké, jenže za chvíli jej budete chtít ovládat odkudkoliv přes internet. Na to potřebujete nějaké řešení, ke kterému se připojíte a bezpečně do něj naládujete své pokyny. Může to být buďto cizí server poskytující takovou službu řízení, nebo vaše domácí centrála. Když to bude cizí server, který nebude data odesílat do domácí centrály, ale přímo do kotle, musíte vyřešit, co se stane, když nepůjde internet, takže se na to v praxi vyprdnete a při výpadku internetového připojení domova nepůjde kotel prostě na dálku řídit, nebo doma bude schopno nějaké zařízení synchronizovat data mezi internetem a lokálními zařízeními. Jistě by si to mohl dělat kotel, ale většina jich si to dnes nedělá a vyhazovat kotel za pade se vám asi nechce.</p>

<p>Pak by se vám hodilo nějaké zařízení, kterým by mohl kotel ovládat kdokoliv, kdo potřebuje. Kupříkladu ne každý člen domácnosti má chytrý telefon schopný instalace patřičené appky. Můžete někde nechat povalovat levný tablet či výběhový mobil s nainstalovanými apkami a doufat, že ho někdo někam neodnese a hlavně v inkriminovanou dobu skutečně najde ovládací appku. Nebo můžete mít někde napevno zabudovaný ovládač s ovládacími prvky. (nebo se můžete spolehnout na vestavěné ovládání v technické místnosti, i to jde).</p>

<p>Do třetice potřebujete (alespoň hypoteticky), aby si jednotlivá zařízení nějak vyměňovaly informace. Aby kotel věděl, jaká je teplota venku, aby tu samou informaci měl k dispozici bojler, displej na zdi a ještě do toho aby byla zahrnutá předpověď získaná z internetu. To kupříkladu. Dnes to řešíte tak, že čidla kupujete duplicitně, jedno máte pro ekvitermu kotle, jiné pro displej meteostanice. Škoda přeškoda - hodila by se krabička, která by ty informace zamíchala dohromady.</p>

<p>Každý z problémů má nějaké řešení, jenže ve výsledku univerzálním řešením je domácí centrála. Zařízení, které kombinuje rozhraní mezi domácími spotřebiči a internetem včetně návaznosti na cloudové služby. Zařízení, ze kterého lze domácí spotřebiče ovládat a zjišťovat informace. Zařízení, které umožní pohodlnou interakci mezi spotřebiči různých výrobců. A to je ten náš Quel - jen jsme k centrále přidali displej, který cenu nezvýší podstatně, ale významně přidá na hodnotě ovládání i užitnosti takové domácí centrály. To, že řadu takových funkcí můžete ovládat i ze svého mobilu, není s ničím v rozporu.</p>

<p><img style="float: right;" title="quel.png" src="http://www.marigold.cz/wp-content/uploads/quel.png" alt="Quel" width="276" height="183" border="0" /></p>

<p>Quel je pro nás v prvé řadě zařízení s dostatečným výpočetním výkonem, aby mohl dělat řadu věcí, které jsme dříve dělat nemohli. Aby uměl nejenom data zobrazovat, ale i aktivně zpracovávat.</p>

<p>Jsme samozřejmě na začátku a řada věcí bude stát na tom, zda se tohoto konceptu chytnou i partneři. Jenže zrovna centrála domácí automatizace je takové nutné zlo - nikdo ji moc nechce dělat, protože moc neví jak. Pár se jich u nás dělá, jsou ale docela drahé. Navíc ta "naše" bude jen o něco dražší, než stávající energomonitor a bude pod polovinou ceny běžných centrál. Bude otevřená, kdo umí udělat Androidí appku, ten si může sflikovat všechno se vším. A výrobci domácích automatizačních udělátek budou mít o starost méně - stačí použít jejich appku pro Android, případě, pokud budou chtít využívat luxusu celého prostředí, si ji aktualizovat.</p>

<p>Jsem na to zvědav. Bude za tím ještě hodně práce, první zařízení určené pro obcházení partnerů a další vývoj teprve nakládají ve fabrice do letadla.</p>