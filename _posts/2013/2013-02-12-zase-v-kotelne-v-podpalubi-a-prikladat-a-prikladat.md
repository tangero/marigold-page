---
ID: 2615
author: Patrick Zandl
categories:
- Energomonitor
layout: post
oldlink: 'https://www.marigold.cz/item/zase-v-kotelne-v-podpalubi-a-prikladat-a-prikladat

  '
post_date: 2013-02-12 21:23:01
post_excerpt: ''
published: true
summary_points:
- Energomonitor kombinuje fyzickou výrobu, vývoj aplikací a prodej, což je specifické.
- Prodej Energomonitoru vyžaduje edukaci trhu, podobně jako internetová reklama v
  roce 1996.
- Propojení systémů usnadňují Zapier a API, ale české služby mají často omezené možnosti.
- DopisyOnline od České pošty automatizuje tisk, obálkování a rozesílání dopisů přes
  API.
title: Zase v kotelně v podpalubí – a přikládat a přikládat
---

<p>Pustit se do budování firmy a produktu od počátku a mít to všechno na triku, je zajímavý zážitek. Znovu se mi vrací v energomonitoru. Sháníme prostory, lidi, řešíme události jako nevyclitelná zásilka i dramata typu "folii na výlohu nelze lepit, když mrzne", to všechno najednou, za plného provozu.</p>


<p><em>(ano, máme svého červeného slona. S Pavlem se hádáme, zda přijde k přesunu, protože přes něj není vidět na štít, nebo zda je vlastně moc fajn)</em></p>

<p><a href="http://www.energomonitor.cz">Energomonitor</a> je pro mne zvláštní tím, že jde o průsečík se starým světem fyzického zboží. Ano, v několika firmách máme eshopy, jenže to je něco jiného. To u dodavatele něco objednáte a ono to doputuje. V energomonitoru si to musíme navrhnout, odzkoušet, vyrobit, dopravit, zkompletovat. Vyrábíme. Navrhnout aplikaci, naprogramovat. Programujeme. A prodávat.</p>

<p>Prodávání energomonitoru je kapitola sama pro sebe, která mne vrací na úplný počátek mého internetování v roce 1996, kdy jsme přišli s internetovou reklamou, začli jsme obcházet reklamky a klienty, vysvětlovali jsme, co to je. Nikdo to neznal. Bylo to divné. Edukace trhu obcházením, rozdáváním letáků, účastí na veletrzích. Tvrdě vydřené. Dneska se všechno posílá emailem, biduje v rýltajmu, samoobslužné systémy.</p>

<p>Stejně tak energomonitor dnes. Nikdo netuší, že by mohl mít službu, která by mu v reálném čase měřila a vyhodnocovala spotřebu elektřiny. Nikdo to nehledá. Je těžké cílit reklamu v AdWords - klíčová slova indikující online měření elektřiny vlastně nikdo neužívá, klíčová slova vedoucí obecněji k elektřině jsou zase přeplacená srovnávači cen elektřiny. Navíc se ukazuje, že většina našich typických zákazníků ani nic takového po netu nehledá. Musíme za nimi, hezky pěšky, žádné emaily. Objíždět konference, obrážet schůzky, největší virtualitou jsou letáky či inzeráty v oborovém tisku, v časopisech jako Silnoproud (to není žádná kafkárna, ale seriosní titul věnovaný energetice). Hledat partnery, kteří osloví své klienty, kteří energomonitor začlení do svého řešení energetických úspor.</p>

<p>A tak se vracíme na začátek, o dvacet let zpět. Navrhujeme papírové letáky, papírové desky na letáky. Nedávno se mě dokonce někdo zeptal, jestli bych mu to mohl poslat faxem a zřejmě to nebyl vtip.</p>

<p>Na druhou stranu je řada věcí mnohem dál. Přes portály typu <a href="https://www.navolnenoze.cz">Na volné noze</a> lze během chvíle najít copywritera, grafika, který vám ještě ten den dá vědět, zda leták navrhne a za chvíli už vám putuje emailem pédeefko. Nemusíte se potkávat, stačí skajpnout, emailovat. Na Twitterový dotaz se objevují specialisti na Arduino, kteří mají radost z toho, že je tu někdo, kdo s ním dělá něco vychytaného a smysluplného. Jsou tu už věci, které lze řešit velmi dobře od stolu. To před těmi dvaceti lety nebývalo, ostatně nejsem si jist, zda bývalo Arduino, ale víte, jak to myslím…</p>

<p>A jsou i jiné skvělé věci. Chtěli jsme si pořídit solidní CRM přístupné přes web, propojitelné přes API (takže ne Outlook, ne MS Dynamics). Byl větší problém si vybrat, než najít, byl větší problém si nakonec stanovit, co od toho přesně chceme a projít aplikace, než že by nebylo, kde brát. Zatím jsme u <a href="http://www.onepagecrm.com">OnePage</a>, Highrise byl až příliš jednoduchý a málo tlačil na pilu. OnePage je sympatický polský produkt, který dynamicky jede, jen mám občas podezření, že jsem jeho šéfdesigner podle toho, jak trápím jejich support.</p>

<p>Hromada produktů je pro produktové řízení, skvělý je Basecamp (tam už ta zkušenost byla). Na přehled o budoucím vývoji je fajné <a href="http://www.trello.com">Trello.com</a>, ale k tomu jsme se ještě neodhodlali a šudlám to v Google Docs plus OmniGraffle (Mac soft). A protože jsme hodně geograficky dislokovaný tým (část firmy je na Moravě, část v Praze, pár lidí roztroušených ještě jinde), začínáme komunikovat přes <a href="http://www.yammer.com">Yammer</a>, když už se zdá, že ta odloučenost vadí. Zase - nevím, jak nám to půjde, nasazení Yammeru jsem už dvakrát zažil, vždycky se ukázalo, že je to zajímavé, ale musí se opravdu i vedení snažit tlačit na jeho užití. A teď, jak tyhle věci propojit? Pavel se děsí toho, že používáme už tak pět rozdílných služeb, které nejsou navzájem propojené, já tvrdím, že každé "oddělení" má tu jednu svoji majoritní a do ostatních neleze - proč by programátor lezl do CRM. A k tomu propojení skrze celou firmu by mohl pomoci právě Yammer. Co se nám vcelku osvědčuje, je <a href="http://zpr.io/z6u">Zapier</a>, který přes API propojuje jednotlivé systémy a například nám vytahává z došlé pošty emailové adresy a už je rovnou zakládá do OnePage. Co se nám naopak neosvědčuje, jsou různé integrované služby typu Podio, které se snaží nabízet všechny firemní systémy v jednom - jenže žádný tak, jak by nám vyhovoval (a ne, nebudu si to hodiny přizpůsobovat).</p>

<p>Na co se těším, až do nového systému začleníme QR platby a nějaký český fakturační systém s rozumným API. S českými službami je právě obrovský problém v jejich nepropojitelnosti. API nabízí velmi málo z nich. Jenže my potřebujeme, aby naše web aplikace po objednání služby založila kontakt v CRM, z CRM se po uzavření dealu rovnou poslala data do fakturace, vše zase zpět dorazilo do firemních statistik a spárovalo se s bankou. Chvála <a href="http://www.fio.cz/spolecnost-fio/media/tiskove-zpravy/122142-fio-banka-nabizi-bezpecne-automatizovane-ziskavani-dat-z-uctu">FIO - to API má</a>. Jenže například VoIP služby nic takového nemají, přitom by se mi zdálo, že by nepřijaté hovory mohly padat přes API do našeho CRM. Takhle chodí zmeškané hovory emailem a provedené se neukládají nikam.</p>

<p>Pak ještě <a href="http://www.fakturoid.cz">Fakturoid</a> - a pak už veřejně jen máloco (klidně řekněte, o čem českém víte). Vím, že se ledaskam dá napsat a oni mi něco spíchnou, jenže to se mi moc nezdá. Bojím se toho, že když je to jen pro mne, tak to rychle přestane být podporováno. Líbí se mi americký způsob, kdy se jednotlivé služby propojují samy ze své iniciativy. V OnePage je přímé propojení na <a href="http://www.mailchimp.com">MailChimp</a> pro zasílání email kampaní i třeba do formulářové služby <a href="http://www.wufoo.com/">Wufoo</a>, mezi sebou si takhle přehazují klienty. Výhoda pro mne, výhoda pro ně. Když to nejde, zkoušíme propojení přes Zapier a jak nejde ani to, je to problém, protože to už bych musel utrácet drahý čas programátorů a ještě dražší čas můj na to, definovat jim, jak přesně to má fungovat, zatímco v nativním prostředí či v Zapieru si to rychle naklikám dle svých potřeb.</p>

<p>A co je parádní překvapení na závěr? <a href="http://online.postservis.cz">DopisyOnline</a> od České pošty. Zaregistrujete se, přes API do toho cpete data, ono to tiskne a obálkuje a rozesílá, vy na to ani nemáknete. Zpětný kontakt s vámi je formou měsíční faktury. Sice je to dost oldschool web, ale API je funkční, web Pošty vídat nemusíte. </p>

<p>Fajné jsou také "business dashboardy", které vyzobávají přes nejrůznější API to, jak běží váš webový business. Zobrazují na jednom místě, kolik máte nových kontaktů, kolik jste proinzerovali v AdWords i jak běží návštěvnost. Taková "business inteligence pro chudý" - ale příjemná. Zkuste třeba <a href="http://www.cyfe.com">Cyfe.com</a> nebo <a href="http://www.geckoboard.com">Geckoboard</a>. Je to zajímavá zkušenost - a na skutečnou BI ještě není čas, i když Velkých Dat už máme opravdu slušnou zásobu. </p>

<p>Nu, líbí se mi to, všechno. Je to nové, je to k objevování, je to inspirující. A není nad to se k takové práci vracet s odstupem. </p>

<p>Mimochodem, na <a href="https://www.facebook.com/Energomonitor">facebookovou stránku energomonitoru</a> občas cpeme nějaké postřehy k energetice. Lajkněte, jestli vás zajímají takové drobnosti. </p>