---
ID: 2659
author: Patrick Zandl
layout: post
oldlink: 'https://www.marigold.cz/item/pandora-cz-odchazi-trocha-vzpominek

  '
post_date: 2013-06-10 08:57:34
post_excerpt: ''
published: true
summary_points:
- Pandora.cz, emailový diskusní server, končí v listopadu 2013 po dlouhém provozu
  beze změn.
- Server Pandora vznikl roku 1998 v Mobil serveru jako reakce na freemail boom.
- Programátor Honza Fedák (Jack) vytvořil Pandoru, spuštěnou roku 1999, s počátečními
  chybami.
- Pandora generovala provoz Mobil serveru reklamou v emailech, ale další rozvoj nebyl
  realizován.
title: "Pandora.cz odchází. Trocha vzpomínek…"
---

<p>Koncem listopadu 2013 naposledy vydechne jedna z nejdéle kontinuálně beze změn běžících služeb českého internetu - emailový diskusní server <a href="http://www.pandora.cz">Pandora.cz</a>. A protože jsem stál u jeho zrodu, přišlo mi vhodné si vzpomenout jeho začátků. </p>


<!--more-->

<p>Než se do mne pustíte, že kontinuálně běžících služeb tu máme více, pak tu informaci zdůrazním - beze změn. Ale popořádku. </p>

<p>Idea serveru Pandora vznikla v roce 1998, kdy jsme v Mobil serveru chtěli nějak zareagovat na boom freemailových služeb. Měli jsme dvě želízka v ohni. Groupwarovou službu iMail a myšlenku na server pro správu emailových diskusních fór. iMail byl velmi rozsáhlý koncept, který měl nabídnout sdílené složky, velkou kapacitu, možnost posílat rozsáhlé soubory, sdílené kalendáře spolupracující přes SMS s mobily a synchronizovatelné do Palmů a je to jeden ze software, které jsme zařízli až poté, co se to celé naprogramovalo, udělalo a chybělo jen to rozinstalovat na ostré servery a spustit. Proč? Ukázalo se, že tehdejší podpora standardů pro řadu věcí (jako jsou třeba kalendáře) byla tak zoufalá, že bychom se zahrabali v podpoře a neustálém updatování. Museli bychom se stát významně technologickou firmou a to se nám nechtělo. iMail jsme nakonec nespustili a když později v Mafře vznikaly plány na vlastní freemail, sice jsme taktně plány oprášily, ale i tak to bylo velké sousto. </p>

<p>Pandora byla něco jiného. Umožňovala nám vpadnout do emailových končin ze strany, kterou nikdo nehlídal. Zatímco všichni se rvali o freemailové služby, my jsme chtěli do emailu nabídnout obsah a z amerického internetu jsme věděli, že o takovou věc bývá zájem, když se to dobře udělá. Dlužno připomenout, že v roce 1998 na českém internetu existovalo jen málo diskusních fór (MAGEO/MaMedia právě umírala) a dostávat komunikaci emailem se v té době považovalo za luxus. Založení mailinglistu v té době stálo tisícikorunu měsíčně u některého z větších ISP nebo jste museli přes známé, kteří s tím uměli. Nebo přes americké servery, ale ani těch nebylo tehdy tak moc (jeden později koupil google).</p>

<p>A tak jsme někdy v roce 1998 začali hledat vhodného programátora a záhy se jeden našel - "spolubydlič" Fufa - Honza Fedák zvaný Jack se ozval, že o tom webu něco slyšel a že by si to chtěl zkusit. Co to znamená? V roce 1998 na našich nejlepších vysokých školách frčelo céčko a programování pro web se tam nenosilo. Najít někoho, kdo chtěl zkusit PHP, byl tehdy malý zázrak a od dotyčného znak značné prozíravosti. </p>

<p>Honza za několik týdnů po mém dosti vágním zadání naprogramoval něco, u čeho se rychle ukázalo, že nám něco chybí. Dobrá analýza a zadání. Protože když jsme Pandoru v roce 1999 spustili, byla sice nadšeně přijata, ale Jiří Peterka nás důstojně utřel přehlídkou chyb. Například se dalo přihlásit do fóra kohokoliv jiného nebo si nastavit něčí email adresu a vystupovat jeho jménem. To nicméně Honza rychle zazáplatoval. Dlužno říct, že to, co se jako závažná bezpečnostní pochybení jeví dneska, nebylo tehdy vůbec nijak jednoduše zjistitelné. Tehdy se s takovými věcmi začínalo a nebylo vůbec zřejmé, že byste uživateli, který se přihlašuje, měli poslat email, abyste ověřili, že k tomu emailu má opravdu přístup. Standardy se teprve závaděly. Nás to ale poučilo: pro příště jsme si fest prohledali téma a důkladně se připravili a podobné problémy si analyzovali.</p>

<p><img style="float: right;" src="http://www.marigold.cz/wp-content/uploads/lupa-619.gif" alt="Pandora - ta stará verze" width="350" height="266" border="0" /></p>

<p>Proč jméno Pandora? I to má za sebou hezký příběh. V roce 1998 jsme mimo jiné připravovali webovou hru. Tenhle žánr jsme si chtěli vyzkoušet a přišel s tím Marko Zekič. Pravil, že by bylo zajímavé udělat webovou hru o seznamování, kde by hráči měli možnost klikáním na webu lámat srdce ženy. Něco jako takové tamagoči. Připravili jsme koncept, herní plán registrovali doménové jméno Pandora a nechali ilustrátora připravit hromady obrázků k celé hře. Pak odstoupil inzertní partner, takže jsme to dali do šuplíku s tím, že to časem dořešíme. Už jsme to nedořešili nikdy, zbyla nám doména (tu nebylo ještě v roce 1998 zase tak snadný registrovat) a kupa obrázků.</p>

<p>Když jsme začali připravovat webový mailinglist, rychle tedy dostal pracovní jméno Pandora podle naší volné domény a to mu už zůstalo, protože se ukázalo, že hádavá ženská se na  mailinglisty docela hodí. První obrázky (to první logo) jsme využili z té původní hry, pak grafik ještě pár přikreslil a bylo recyklováno. Škoda, že se při stěhování původní grafika hry ztratila, dneska by to byla hezká památka … (Vzhled pandory z roku 2002 před updatem se zachoval díky Lupě - viz obrázek vpravo)</p>

<p>Pandora šla do světa v roce 1999 a rychle si našla hodně uživatelů. Jack rychle za-záplatoval potíže, jenže pak se zahrabal do předělávky redakčního systému Genesis, který obsluhoval všechny naše servery a tak se na další update Pandory dostalo až v roce 2002. Už ho potřebovala, mailinglisty v té době chodily se zpožděním, server jel na hraně, bylo zřejmé, že architekturu systému jsme nenavrhli dobře. Nebylo jak - nebyly zkušenosti. A tak po třech letech se systém předělal, Jack ho navrhl od základů nový a pořádně. Důkazem toho budiž i to, že systém pojede dalších jedenáct let beze změn kromě update systémů. </p>

<p>Jack z firmy odchází zhruba rok poté, od té doby do Pandory nikdo neviděl. I já z firmy odcházím a postupně ji opouští všichni vývojáři rozumějící Linuxu, protože je zřejmé, že v Mafře zvítězí technologie Microsoftu a na to naši lidé zvědavi nejsou. Vývoj Pandory končí a další léta podle mě jsou pro Mafru spíše utrpením ji jakkoliv spravovat. Řekl bych, že i to je důvod, proč s ní končí - není vlastně sebemenší šance, co s ní udělat v Mafře dále.</p>

<p>K čemu Pandora sloužila Mobil serveru? V letech 1999-2003 byla slušným generátorem provozu. Každá email zpráva měla reklamní patičku s poutáním na nějaké naše články a jelikož počty odběratelů šly do statisíců, nebyl provoz z Pandory zanedbatelný. Předpokládali jsme, že bude možné tuhle reklamu časem i prodávat, na to ale v praxi nikdy nedošlo, snad kromě pár testovacích kampaní jako bonus.</p>

<p>Když Mobil server koupila Mafra, ukázala se další nevýhoda Pandory. Byla konstruovaná především na emailový provoz a návštěvnost webu byla relativně malá, ačkoliv archivy konference zde byly. Nešlo ale například přes web přispívat. A proč to vadilo? V té době byla měřítkem návštěvnost webu - a jakkoliv dobře fungující jiná služba byla vlastně přítěž. Spolu s možností Pandoru dále rozšiřovat vznikl plán více ji "zwebovatět", aby příspěvky byly lépe použitelné a hlavně zodpovídatelné přes web, aby lidé měli svoje profily, prostě to, co je dnes už samozřejmost, ale před deseti lety to bylo novum. Jenže na to už nedošlo, odcházíme z firmy.</p>

<p>Otázka je, jestli mohla mít Pandora budoucnost. Samozřejmě mohla, ale musela by žít ve firmě, která by se technologií emailu aktivně zabývala a posouvala ji dále. Jednu dobu jsme dokonce pomýšleli na to, že by Pandora (samozřejmě po velkých změnách) obsluhovala diskuse všech našich serverů a měla něco jako API pro vkládání na naše, ale i cizí servery, dalo se přemýšlet o dalších emailových službách, jako jsou profi systémy pro distribuci emailu. Pandora s tím v jednu chvíli měla docela slušné zkušenosti. Jenže na to je český trh malý - na to, aby se někdo specializoval na emailové záležitosti. A zvláště v tak velké firmě, jako je Mafra, nutně musela Pandora zůstat na vedlejší koleji. Její čas minul, odvál ho Facebook a další podobné záležitosti. A je to logické. </p>

<p>Pro nás to budiž hezkým pozastavením a vzpomínáním na lidi, kteří byli u toho. Za ty, co jsem tu nejmenoval, stojí ještě v případě Pandory za to vzpomenout Jakuba Matějů, který v Mafře zůstal po tyto časy a řekl bych, že dodnes má Pandoru v nějakém chlívečku své excelové tabulky a své náplně času … :)</p>

<p>PS: Jen tak na okraj, smazáním obsahu Pandory odejde také třináct let života českého internetu a pro budoucí datovou archeologii to bude obrovská ztráta. Jakube, někde to nechte zazipované, jinak si v roce 2113 vysloužíš od nějakého archeologa nelichotivý odstavec :) </p>