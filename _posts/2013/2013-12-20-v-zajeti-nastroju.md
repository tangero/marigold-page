---
ID: 2741
author: Patrick Zandl
layout: post
oldlink: 'https://www.marigold.cz/item/v-zajeti-nastroju

  '
post_date: 2013-12-20 21:25:11
post_excerpt: ''
published: true
summary_points:
- Autor tráví příliš času hledáním ideálních nástrojů, namísto samotné práce.
- Pro psaní autor zkouší různé editory, ale není zcela spokojen s žádným.
- Podobný problém má autor s nástroji pro úkoly, projekty a evidenci činností.
- Výběr nástrojů pro wireframing webu málem vedl k zbytečné investici do Axure.
title: V zajetí nástrojů
---

<p>V posledních letech se potýkám s problémem, který si připouštím až v poslední době. Jsem v zajetí nástrojů. Místo toho, abych nějakou věc řešil, trávím mnoho času tím, že hledám vhodný nástroj na její vyřešení. A nakonec mne to, včetně času na samotné řešení, zažere času mnohem více.</p>


<p>Takhle popsáno to vypadá divně a nesrozumitelně. Prostě od doby iPhone, Steve Jobse a jeho <em>"mám na to prográmek"</em>, hledám nejlepší prográmek na svou potřebu. Třeba psaní. Kdysi jsem sednul k jakémukoliv programu, co byl na psaní a v tom psal. Ba dokonce mnoho článků jsem spokojeně napsal v Google Docs ještě v době, kdy neuměly skoro nic a než se změnily v bůhvíco. Pak jsem našel "distraction-free" editory jako WriteRoom a nyní iA Writer a přešel jsem na ně. WriteRoom běžel i na mém obstarožním notebooku, iA Writer běží i na iPadu a iPhone, takže se dá fakt psát kdekoliv a přes iCloud si to synchronizuju. Mantra synchornizace. Další mantrou je jednoduchost, přizpůsobení psaní textu, kdy nechci být rušen. Bájo.</p>

<p>Jenže tak nějak nejsem zcela spokojen. Když jsem začal psát obsáhlejší texty, než článek, říkal jsem si, že by bylo fajn mít něco sofistikovanějšího. Vyzkoušel jsem StoryMill, jenže v něm se ošklivě psalo, používal jsem ho jen na závěrečné sumarizování dlouhého textu, tak vznikl Příběh strýčka Martina. Každou kapitolku jsem napsal zváště v Docs nebo Writeroomu a až ve StoryMillu sesadil. Přišel Ulysses, který sliboval, že bych to všechno mohl dělat v něm, ale zase tak mě nepřesvědčil a nakonec v něm prakticky nepracuju. Novou verzi StoryMillu jsem ani ještě nevyzkoušel, zato mám na iPadu nainstalovanou hromadu dalších software, jako je Manuscript atd, z nichž většina má tu potíž, že neumí pracovat s větším množstvím textu a ani nemají protikus na desktopu, který by tohle uměl. Co jsem naopak nenašel, je uspokojivé záložkování a poznámkování. Potřebuju si do textu udělat poznámku, co tam mám dodělat, předělat, pak ji jednoduše najít a označit jako hotovou. Potřebuju mít ke kapitolám poznámky, co se tam děje či si ukládat poznámky na příště. Tedy, to si říkám. Spoustu času jsem trávil tím, že hledám, zda už to někdo nenaprogramoval, nakonec ale skončím u toho, že to píšu do papírového moleskinu.</p>

<p>Nemám to jen u textového editoru. Hledám nástroje na vedení osobních úkolů. Na vedení firemních projektů. Dokonce na evidenci toho, co dělám: možná vás ani nenapadne si to běžně evidovat, ale já si tím kontroluju, zda jsem se ten den flákal vědomě, nevědomě či vůbec. Jenže používat Daily nebo Tyme, když každý má pro, proti a hlavně nedostatky? Používat pro To-Do Things, OmniFocus nebo Wunderlist? To jsou dilemata!</p>

<p>Teď jsem na to brutálně narazil ve firmě. Z nedostatku vhodných kandidátů jsem musel já začít dělat wireframe, na což používám léta letoucí OmniGraffle, v němž se hezky dělají drátové prototypy stránek. Jenže OmniGraffle neumí ukázat, z které stránky se na jakou přechází, není interaktivní, neumí ukázat hierarchii stránek. Což je přeci jen mírná vada, protože lidem navržený web exportujete jako obrázky a musíte jim říkat, odkud kam se přejde, nebo jim to psát (na což kašlou to číst). Tak jsem si řekl, že použiju něco více profi. Axure nebo Prototyper? Balsamic mi byl moc jednoduchý. Přitom naučit se s těmito programy a konvertovat do nich hotovou práci sežere hodně času. Tfujho. Zastavil jsem se až na poslední stránce, kde už jsem opisoval číslo kreditky na vyklopení pětikila dolarů za Axure. Kdybych nekravil s nástroji, měl jsem to dávno nakresleno :(</p>

<p>Začal jsem běhat. Tedy, než mě schvátila měsíční choroba. Ale výběr toho, zda běhám s RunKeeperem nebo Runtastic či jak se ty ostatní softy jmenují, to bylo další dilema. Zvítězil RunKeeper. To si pamatuju. Značku bot ani tu vesnici, do které doběhnu, to si nepamatuju.</p>

<p>Trávím víc času volbou nástroje, než nakonec tou prací. Mám dokonce podezření, že kdybych se tolik nebabral s výběrem nástroje, už jsem dávno měl dopsanou další knihu … </p>

<p>Jsem v zajetí nástrojů. Měl bych se léčit. Nebo dostat pár facek.</p>

<p>Nic, jdu pustit MarsEdit a přes něj nacpat doznání nástrojového závisláka do Wordpressu na blog.</p>