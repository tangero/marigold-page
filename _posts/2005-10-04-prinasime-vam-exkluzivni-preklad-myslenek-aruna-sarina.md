---
ID: 1838
title: >
  Přinášíme vám exkluzivní překlad
  myšlenek Aruna Sarina
author: Patrick Zandl
post_excerpt: ""
layout: post
oldlink: >
  https://www.marigold.cz/item/prinasime-vam-exkluzivni-preklad-myslenek-aruna-sarina
published: true
post_date: 2005-10-04 10:05:53
---
<p>Do diskuse i ke mně do emailu dorazilo několik připomínek, že <a href="http://www.mobilring.cz/component/option,com_mbr_content/task,view/id,228/category,operatori/">Arun Sarin na snídani s novináři pouze plytce plkal</a>. Nechápal jsem, jak to někdo může říci. Prohlášení mi přišla jasná a zásadní. Až o víkendu jsem si uvědomil, že čtenářstvo zřejmě nemá tu zkušenost s překladem z business new(s)speak, takže skutečně mohou některá vyjádření působit plytce. Myslím, že nejlepší kurz je praxí, takže pojďme si rovnou přeložit několik nejzajímavějších myšlenek. Uvidíte, proč se business newspeak používá - je stručnější, jednoznačnější, elegantnější, stylovější a spisovnější - a co více, je přístupný jen zasvěcencům ;)</p>

<p>Arun Sarin: <i>„VoIP přichází z pevných sítí, kde mění trh. V mobilních sítích tomu bude jinak, s VoIP zde přijdou operátoři a bude to jejich služba,“</i></p>

<p>Překlad: Operátoři pevnolinkových sítí si neuměli s VoIP poradit. Včas nebezpečí nezaregistrovali a nezatrhli to a pak už bylo pozděje a je to jejich chyba. Mobilní operátoři nebudou tak pitomí a tam, kde se budou cpát alternativní nabídky VoIP podtrhneme ceny ekvivalentních služeb, budeme cizí služby blokovat a vůbec použijeme všechny páky, jak VoIP vystrnadit. Naší výhodou je, že VoIP můžeme do sítě kdykoliv doplnit via IMS a každý to ví,takže budeme konkurenci držet v šachu pouhou možností, že kdykoliv můžeme nabídnout totéž a laciněji. Což neznamená, že bychom to někdy udělali. </p>

<p>Arun Sarin: <i>Nevím, proč by za pár let měl někdo potřebovat ADSL a podobné kabelové technologie, když bezdrátový broadband bude všude kolem nás a ve všem.“</i></p>

<p>Překlad: S mobilními telefony to bylo stejné. Prodali jsme lidem hlasovou službu dražší a méně kvalitní, než jsou pevnolinkové telefony a to jenom proto, že jsme k ní přidali nálepku "on the move". S daty to dopadne také tak a pro všechny prvky dodavatelského řetězce je to tak výhodné, že proti tomu nikdo podstatný neřekne ani slovo. Jen pevnolinkové telekomy budou reptat, jenže většina z nich je zaháčkována v mobilech. </p>

<p>Atd atd. Ještě něčemu nerozumíte?
</p>
