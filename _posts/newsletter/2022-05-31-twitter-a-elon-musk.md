---
author: Patrick Zandl
categories:
- Patrickův newsletter
- AI
- Sociální sítě
- EU
- Automotive
date: '2022-05-31'
layout: post
original_newsletter: 'Patrickův newsletter #48: Špicl páně vyšel, na Apple novinky
  se čeká'
title: Twitter a Elon Musk
---

Uděláme dohodu. Já to sleduju a když bude něco důležitého, tak vám řeknu. Momentálně nejdůležitější zprávou je, že někteří akcionáři i představitelé Twitteru jsou na Muska naštvaní a [chtějí podat žalobu, že manipuluje kurzem akcií Twitteru](https://www.euronews.com/culture/2022/05/27/twitter-sues-elon-musk-for-manipulating-stock-market?utm_source=flipboard.com&utm_campaign=feeds_cultureVertical&utm_medium=referral), aby jej koupil levněji. Jenže takové žaloby jsou v USA v podobných případech běžné a nic to neznamená. Takže kromě zvyšujícího se roztrpčení a debaty o tom, zda Musk Twitter chce opravdu koupit, se nestalo nic. Pořád myslím, že z obchodu nakonec sejde. 

Pamatujete si na ten čtyři roky starý Muskův Tweet o tom, že převede Teslu na soukromou firmu, **financování že je zajištěno?** V rámci vyšetřování se dostala ven komunikace mezi Muskem a zainteresovanými osobami, takže už víme, jak přesně to bylo. Elon Musk se sešel se šéfem saúdskoarabského veřejného investičního fondu (PIF) a vedl s ním první rozhovory o převzetí Tesly do soukromých rukou, což mu stačilo k tomu, aby řekl, že "financování je zajištěno". Takže, jak to bylo? Musk se s PIF setkal a ten projevil velký zájem o převzetí Tesly do soukromých rukou a Musk bral toto setkání natolik vážně, že tvrdil, že financování bylo zajištěno. Komise pro cenné papíry a burzy zjevně nesouhlasila s mírou závazku a napařila mu pokutu. Jenže Musk se v textové zprávě vztekal na fond PIF a hrozil jim, že s nimi přestane mluvit, když nepotvrdí jeho verzi: "To je velký problém. Je nesmírně důležité, abyste potvrdil, že se mnou jednáte o transakci převzetí do soukromého vlastnictví. Je třeba říci více. Pokud to nebude řečeno, už spolu nikdy nebudeme mluvit. Nikdy." [Další detaily včetně přepisů zpráv zde](https://electrek.co/2022/04/25/leaked-elon-musk-text-messages-confirm-tesla-take-private-deal/).