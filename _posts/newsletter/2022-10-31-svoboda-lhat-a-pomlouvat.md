---
author: Patrick Zandl
categories:
- Patrickův newsletter
- Sociální sítě
- IoT
- Automotive
date: '2022-10-31'
layout: post
original_newsletter: 'Patrickův newsletter #57: Musk nakonec koupil Twitter a všechny
  povyházel'
summary_points:
- Musk zvažoval zásah do dosahu účtu @catturd2 šířícího dezinformace.
- Twitter zřídí radu pro moderování obsahu s rozmanitými názory.
- Musk slíbil propuštění uživatelů suspendovaných z nevýznamných důvodů.
- Exodus uživatelů z Twitteru se po Muskově převzetí zatím nekoná.
title: "Svoboda lhát a pomlouvat?"
---

Ještě ve čtvrtek si hojně sledovaný twitterový konzervativní účet @catturd2 postěžoval, že mu Twitter uměle snižuje dosah. Tento účet s milionem sledujících opakovaně prosazoval nepravdivá tvrzení o volebních podvodech a retweetoval jej i bývalý prezident Donald Trump. "Dnes si do toho ještě rýpnu," reagoval Musk v pátek ráno na Twitteru. Nedlouho poté navázal: "ať se daří". Nakonec se ale v pátek nic takového nestalo. Musk v pátek odpoledne na Twitteru uvedl, že společnost "vytvoří radu pro moderování obsahu s široce rozmanitými názory".

"Před svoláním této rady nedojde k žádným zásadním rozhodnutím o obsahu ani k obnovení účtů," dodal.

Tato rada by byla obdobou Rady pro dohled nad obsahem Facebooku, kterou sociální síť poprvé sestavila v roce 2020, aby projednávala a rozhodovala o náročných otázkách týkajících se moderování platformy.

Jen několik hodin poté však Musk napsal na Twitter: "Každý, kdo bude suspendován z nevýznamných & pochybných důvodů, bude z vězení Twitteru propuštěn."

Zmatky kolem moderace obsahu Twitterem přetrvávají. "Zdá se, že pro Twitter je trochu problém v komunikaci, že Muskovo převzetí spustilo vlnu urážlivých tweetů od lidí, kteří si teď díky Muskovi myslí, že je to v pořádku, a zdá se, že nikdo neví, jestli Twitter stále používá systém hlášení, nebo je to jen rasistický a urážlivý free for all," napsal na Twitteru Eliot Higgins, zakladatel investigativního portálu Bellingcat.

**Exodus? Zatím se nekoná**

Řada odpůrců transakce již předem postovala příspěvky o tom, jaký exodus Twitter po nástupu Muska postihne, zatím se ale nic takového nepotvrdilo. Je pravda, že decentralizovaná síť Mastodon registruje nárůsty nových uživatelů, ale jde spíše o malé desetitisíce denně, což Twitter se 330 miliony měsíčně aktivních účtů nemůže mnoho ohrozit. I já jsem si kdysi na Mastodonu registroval účet a po pár příspěvcích to skončilo, ačkoliv jeden z jeho decentralizovaných nodů provozují i piráti...

Co s tím vším? Sám mám obavy, co se s Twitterem stane. Zatímco to, jestli lícují plechy na Tesle, si nějak narovná trh, v mediálním chaosu tohoto světa je vlastnictví jedné z nejvýznamnějších sociálních sítí podnikatelským narcisem bez sebekontroly krajně nebezpečné. Ale doufám také, že nebude tak zle. Že Musk by sice povolil fungování trollů, ale bude považovat za nedůstojné, aby jej ruské automatizované trollí farmy obelstily, takže se jich přeci jen nějak zbaví. V každém případě lze dosti počítat s tím, že Twitter se stane ještě více rozdělujícím a toxickým prostředím, než býval. 

* * *