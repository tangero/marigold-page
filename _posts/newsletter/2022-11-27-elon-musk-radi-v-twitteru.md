---
author: Patrick Zandl
categories:
- Patrickův newsletter
- AI
- Sociální sítě
- Internet
- EU
date: '2022-11-27'
layout: post
original_newsletter: 'Patrickův newsletter #59: moje kniha v prodeji. A o krizi efektivního
  altruismu vinou krachu kryptoburzy FTX'
summary_points:
- Musk chaoticky, ale agilně vyvíjí Twitter, testuje novinky a reaguje na jejich úspěšnost.
- Propouštění na Twitteru snížilo počet zaměstnanců z 7500 na 2700, nyní firma nabírá
  inženýry.
- Twitter dluží miliardu dolarů, Musk se snaží o brutální ořez nákladů a zvýšení příjmů.
- Musk ujistil zaměstnance, že propouštění skončilo a Twitter nabírá nové lidi.
title: "Elon Musk řádí v Twitteru"
---

Elon Musk od převzetí Twitteru ve firmě úřaduje jako černá ruka a internet je plný komentářů k tomu. Především těch posměšných. Inu, občas je to směšné. Jako když se uživatel Twitteru dožaduje toho, aby si mohl změnit své jméno, když je platící uživatel a Elon Musk mu promptně vyhoví a funkci dodá. No a následně se tento uživatel přejmenuje na Elon Musk, přičemž má vedle sebe onu modrou ikonku ověřeného uživatele... 

Jo, to jsou takové vtipné příklady, na kterých si lidé ukazují, že Musk to příliš nepromýšlí a je to chaot. Ale podle mě to zdaleka tak není. Musk sice na jednu stranu postupuje chaoticky, ale také hodně interaktivně a agilně, když zkouší a zavrhuje nebo zachovává co se ne/osvědčilo. Zatímco dříve byl Twitter stabilní prostředí, kde se roky nic neměnilo, teď jsou zde neustále nějaké novinky a Musk se k nim chová podle toho, jak se osvědčily. A to byla vždy silná stránka jeho přístupu. Přistupovat agilně k vývoji, stanovovat si ambiciozní cíle, kterými se osazenstvo tlačí k jejich dosažení. A experimentovat - raději něco rozhasit a rychle to látat, než pořád debatovat, jak to udělat lépe a nakonec neudělat nic, protože co kdyby to nedopadlo. Pro mě je to lekce businessu v přímém přenosu, na kterou zírám s úžasem. Ať už ten brutálně agilní vývoj, brutální ořez nákladů nebo brutální tlak na další příjmy. Je to brutální. A podle mě to musí vyjít, i když pár lidí bude na internetu chodit a a vyprávět, že v Tesle Musk dělá jen PR a na všechno ostatní ho musí babysittovat zkušený personál a tahat firmu z bryndy. Musk má, co hasit, ukázalo se, že Twitter aktuálně dluží kolem miliardy dolarů na nejrůznějších půjčkách... 

Musk také minulý týden [ujistil zaměstnance, že propouštění skončilo](https://www.theverge.com/2022/11/21/23472025/elon-musk-twitter-hiring-again-ending-layoffs?utm_source=tldrnewsletter). Když Musk Twitter přebíral, měla firma 7500 zaměstnanců, nyní jich má 2700. Propouštění bylo rychlé a brutální (fakt mě nenapadají jiná slova) - a jelikož Musk rychle vyházel lidi i z HR, nikdo mu už nestihl říct, že v Evropě platí jiné pracovní právo a nemůže ty lidi vyhodit stejným způsobem, jako ty pracující v USA. Teď začal Twitter zase nabírat nové lidi na slogan _"Twitter 2.0 — an Elon company”_ Musk chce především inženýry, kteří budou akceptovat jeho "extrémní" způsob vývoje. 

* * *