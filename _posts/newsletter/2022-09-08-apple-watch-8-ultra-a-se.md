---
author: Patrick Zandl
categories:
- Patrickův newsletter
- Apple
- AI
- Internet
- Automotive
date: '2022-09-08'
layout: post
original_newsletter: 'Patrickův newsletter #54: Nové iPhony a Příběhy umělointeligenční
  chudoby'
summary_points:
- 'Apple Watch 8: Teplotní senzor pro sledování menstruace a ovulace, data šifrována.'
- 'Gyroskop a akcelerometr: Detekce autonehody s automatickým kontaktováním záchranných
  složek.'
- 'Režim nízké spotřeby: Prodlouží výdrž baterie až na 36 hodin u Series 8.'
- 'Apple Watch Ultra: Odolné hodinky pro sportovce s větším displejem a delší výdrží.'
title: Apple Watch 8, Ultra a SE
---

Osmá generace hodinek Apple Watch přináší jako hlavní inovací **teplotní senzor** , který na zápěstí snímá v noci teplotu v pravidelných pětivteřinových intervalech a zapisuje ji do aplikace Zdraví. Údaj se využije hlavně ke sledování menstruačních cyklů a zjišťování ukazatelů ovulace. Data budou v zařízení zašifrována a při přenosu poskytovatelům zdravotní péče budou šifrována end-to-end. Využijí se ke sledování menstruačního cyklu. **Sledování menstruace a ovulace** se stává letos hlavním tahákem pro nové chytré hodinky. Až doposud to ale většina modelů (jako Garmin či Fitbit) řešily jen matematicky, zatímco nově se prosazuje doplnění o měření teploty, které umožní předpovědi zpřesnit. Je také pravděpodobné, leč. nepotvrzené, že změnu teploty bude Apple používat k detekci onemocnění, již dnes takto používá tepovou frekvenci.

Novinkou je také přepracovaný **tříosý gyroskop a akcelerometr.** Hodinky jej spolu s GPS, barometrem a mikrofonem využívají k detekci autonehody. Funkce je aktivní pouze za jízdy, a když zjistí, že jsi měl/a nehodu, automaticky kontaktuje záchranné složky a upozorní tvé nouzové kontakty.

Novinkou je díky WatchOS 9 **režim nízké spotřeby**. Ten vypne energeticky nejnáročnější funkce watchOS, jako je například stále zapnutý displej a automatická detekce tréninku. Režim nízké spotřeby bude k dispozici na všech hodinkách Apple Watch Series 4 a novějších, na Series 8 by měl režim nízké spotřeby prodloužit výdrž baterie až na 36 hodin.

**Apple Watch Ultra** je úplně nová řada: odolné hodinky zaměřené na sportovce a dobrodruhy. Zatím jde o největší model (49 mm), provedení z titanu s ochrannými prvky jako je zvýšený okraj displeje (aby se nepoškodil tak snadno) či odolnější provedení korunky. Nově přibylo "akční tlačítko", jehož funkci lze definovat. 

[![](https://bucketeer-e05bbc84-baa3-437e-9518-adb32be77984.s3.amazonaws.com/public/images/eea43ed3-d696-461b-a76b-9e7d08af1693_1200x675.jpeg)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fbucketeer-e05bbc84-baa3-437e-9518-adb32be77984.s3.amazonaws.com%2Fpublic%2Fimages%2Feea43ed3-d696-461b-a76b-9e7d08af1693_1200x675.jpeg)

![](https://bucketeer-e05bbc84-baa3-437e-9518-adb32be77984.s3.amazonaws.com/public/images/eea43ed3-d696-461b-a76b-9e7d08af1693_1200x675.jpeg)

Stále zapnutý Retina displej hodinek Apple Watch Ultra dosahuje jasu až 2 000 nitů, což je dvojnásobek maximálního jasu hodinek Apple Watch Series 8. Zařízení má také přídavný reproduktor, nové mikrofony a největší baterii ze všech dosavadních Apple Watch. Apple udává výdrž baterie 36 hodin, což je dvojnásobek 18hodinové výdrže baterie Apple Watch Series 8. Novinkou je také dvoufrekvenční GPS, která integruje frekvence L1 a L5 - a díky tomu bude přesněji měřit i v náročném terénu, jako je džungle přírody nebo výškových domů. Ultra mají být také ultraodolné: testovány na šoky, mráz, vodotěsné do 100 metrů (nepotápět se s nimi pod 40, říká Apple), vybavené hloubkoměrem a snímačem teploty vody

**Apple Watch SE** : přibyly stejné nové snímače pohybu jako do hodinek Series 8, díky čemuž podporují novou funkci detekce nárazu. Byly také vylepšeny o stejný S8 SIP jako Series 8, díky čemuž je o 20 % rychlejší než předchozí model SE. Jinak asi nic podstatného. 

Dodávky hodinek začínají oficiálně 16. září, ale už dnes Apple upozorňuje, že řada modelů bude expedována až v říjnu. 

Co si o tom myslet: hodinky Series 8 jsou běžným upgradem, pokud máte starší model, nemusíte spěchat s přechodem na novou verzi. Dobrou vlastností je teploměr, ale uvidíme, jak ho v praxi využijí muži - pro ženy je rozšíření menstruačního kalendáře o měření teploty důležitým zpřesněním. Úplnou novinkou je řada Ultra, která bude konkurovat některým modelům Garmin Fenix, i když jejich výkonnosti a měření všech veličin nedosahuje.