---
author: Patrick Zandl
categories:
- Patrickův newsletter
- Apple
- AI
- Mobilní technologie
- Internet
- Automotive
date: '2024-05-23'
layout: post
original_newsletter: "#76 \U0001F9D1‍\U0001F4BB K čemu všechna ta AI v počítačích
  je?"
title: Nové iPady Pro s podporou pro AI
---

Je to pár dní, kdy Apple představil ve své streamované show "Let Loose" své nové iPady a příslušenství. A já musím říci, že jsem doufal ve více. Jistě, nové iPady jsou rychlejší a obecně lepší, než jejich předchůdci, ale to se tak nějak u nových zařízení očekává. Skvělý je nový procesor M4, je ale velkou otázkou, proč nahrazuje M3, který tu s námi je od loňského podzimu. Ano, nové příslušenství je úžasné, jenže také nekompatibilní se staršími zařízeními. Nová tužka Pencil Pro i nová klávesnice Magic Pro je jen pro řadu Pro iPadů pro profi práci. Prostě tam vidím moc pro. A nic jiného. Proč?

Tablety odjakživa byly zamýšleny být levnějším mobilním zařízením do ruky, ne náhradou notebooků. Přesto je Apple do této pozice tlačí. iPad Pro s klávesnicí vyjde právě u cenu klávesnice dráže, než Macbook Air s procesorem M2. A není to málo. Klávesnice stojí 300 dolarů, nejlevnější iPad i Macbook Air vyjdou na 1000 dolarů. Ano, byla to hi-tech akce pro nejbohatší, ale nezapomíná Apple na trh běžných uživatelů? Ani iPad Air za 600 dolarů není žádná láce. A to se bavíme o jedenátipalcových modelech (zatímco Macbook Air je samozřejmě třináctka). Zbývá vám desátá generace jedenáctipalcového iPadu za 350 dolarů. Budiž. Z malých modelů nic, jen obcházet bazary. Je opravdu budoucnost tabletů v tom, být mírně menším notebookem?

[![](https://substack-post-media.s3.amazonaws.com/public/images/6bd84ba1-17bb-45e6-8064-dd7d2a570a49.heic)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F6bd84ba1-17bb-45e6-8064-dd7d2a570a49.heic)iPad Pro 2024 je plný pracovní nástroj. Recenze [TechRadar](https://www.techradar.com/tablets/ipad-pro/the-11-inch-ipad-pro-2024-might-be-hard-to-get-hold-of-at-launch). 

![](https://substack-post-media.s3.amazonaws.com/public/images/6bd84ba1-17bb-45e6-8064-dd7d2a570a49.heic)

A vraťme se ještě k procesoru M4. Je to s ním divné. Jeho předchůdce, model M3 totiž Apple nabídlo vloni v říjnu, desktopové verze ještě později. Proč tedy tak rychle nový procesor? Odpověď můžeme zřejmě hledat ve výrobním procesu. Procesory M3 totiž TSMC vyrábí pro Apple novou třínanometrovou technologií zvanou N3B. Jenže na té se nepodařilo TSMC dosahovat tak vysoké výtěžnosti, jak se zřejmě očekávalo a tím se procesor M3 stal výrobně drahý. TSMC letos začalo najíždět na nový výrobní proces N3E a Apple rychle představilo překonfigurovaný čip M4, který těží z výhod tohoto výrobního procesu. Čip se lépe a snáze vyrábí, výtěžnost procesu je lepší. To je také důvod, proč nenechávat v tabletech souběžně čip M3 a M4 - lowcostovým čipem Applu se tak stává starší M2, zatímco M4 je novým standardem firmy. A dá se očekávat, že Apple urychleně představí rychlejší verze M4 Max a Ultra pro svá desktopová řešení. To vše je ale samozřejmě jen spekulace, Apple natož TSMC záležitost nekomentují. Ale o mnohém svědčí, že Apple upozornil na výkonový rozdíl mezi M4 a M2 (50% nárůst výkonu), ale M4 a M3 oficiálně neporovnal. 

Mezi tím si vedení Apple [udělalo utajený výlet do TSMC](https://9to5mac.com/2024/05/20/secret-meeting-between-apple-and-tsmc-reported-possibly-to-reserve-all-2nm-capacity/), šeptá se o tom, že se firma pokouší vykoupit kompletní kapacitu výrobních linek pro technologii 2nm a tím získat náskok před celou konkurencí. Takový obchod by mohl představovat zakázku za 18-20 miliard dolarů a Apple něco podobného převedlo již dříve s 3nm technologií. 

* * *