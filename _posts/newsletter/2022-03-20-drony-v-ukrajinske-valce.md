---
author: Patrick Zandl
categories:
- Patrickův newsletter
- Apple
- AI
date: '2022-03-20'
layout: post
original_newsletter: '#44: Drony na Ukrajině, RePowerEU změny i novoroční detox'
summary_points:
- Ukrajina využívá civilní drony DJI pro rychlý přehled o bojišti a tvorbu map.
- Drony slouží i k dokumentaci ruských zvěrstev, stovky jich používají dobrovolníci.
- Rusko používá systém Aeroscope k zaměření operátorů dronů a následné dělostřelecké
  palbě.
- Ukrajina žádá DJI o znemožnění lokalizace dronů, zatím bez oficiální odezvy.
title: Drony v Ukrajinské válce
---

Těžko se tomu vyhnout a nezmínit válku na Ukrajině. Nechci ale hovořit o strategiích a možnostech, chci se znovu podívat na něco konkrétního, co ukazuje měnící se svět, v daném případě měnící se povahu zapojení moderních technologií do konfliktů. Dnes právě dronů. 

O tureckých dronech Bayraktar jste asi četli, v [Armádních novinách je dobrý článek](https://www.armadninoviny.cz/drony-bayraktar-tb2-na-ukrajinskem-bojisti.html) s jejich profilem na ukrajinském bojišti. To jsou vojenské drony, žádní drobkové, jsou uzpůsobené k nošení zbraní včetně těch nejmodernějších, laserem zaměřovaných. 

Jenže na ukrajinském bojišti našli značné využití také civilní drony. Zejména drony DJI s podporou kvalitních fotografií se používají pro přehled o situaci na bojišti. Drony mají dolet na baterie několik kilometrů, slušnou rychlost a jsou malé, běžně je prostředky protiletecké ochrany nezachytí a střílet po nich raketami je vysloveně plýtvání. A tak se začali přes Telegram koordinovat poptávky lokálních jednotek a místních dobrovolníků, kteří provedou "letecký průzkum" situace podle požadavku. A nejde jen o přehledové operační informace, které jsou rychlejší a operativnější, než ty z amerických satelitů a od amerických zpravodajských služeb. Lze si požádat i o celkové přehledové terénní mapy, kdy dron vzlétne, provede kompletní snímkování oblasti a nafocené snímky se složí pomocí software, jako je [DroneDeploy](https://www.dronedeploy.com/). Co na tom, že tyto programy byly původně určeny pro zemědělské či stavební snímkování, přehled o bojišti dávají dobrý. Drony jsou také používány pro dokumentování válečných ruských zvěrstev. Na Ukrajině se za tímto účelem používá několik stovek dronů a místní distributoři DJI dali své zásoby do služeb ukrajinské armády, existují také [dobrovolnické zahraniční akce](https://dronedj.com/2022/03/09/dji-mini-2-drone-ukraine-dutch-group/). 

Celá věc má jeden háček. Drony lze zaměřit. Samo DJI dodává systém Aeroscope určený k zaměření polohy operátora dronu a Rusko tento systém vlastní a v poslední době jej také aktivně používá, přičemž odpovědí je operátorovi dronu dělostřelecká palba. I to je důvod, proč ukrajinská armáda musel dobrovolníky upozornit, aby nepoužívali drony z civilních objektů, u některých zásahů panelových domů se totiž ukázalo, že byly vedeny jako odvetná palba po operátorovi dronu, nikoliv primárně jako touha zničit civilní objekt. O [problému s detekcí dronů](https://dronexl.co/2022/03/16/risk-of-flying-a-dji-drone-in-ukraine/) i [video jednoho takové odvetného útoku](https://www.youtube.com/watch?v=UZXzMUxfR6c) si můžete přečíst na DroneXL. Ukrajina požádala firmu DJI, aby znemožnila lokalizaci dronů, zatím ale oficiálně nebylo vyslyšena. V poslední době je prý rozhraní Aeroscope nedostupné, neboť jej zaměstnanci DJI "nezvládají udržovat funkční".