---
author: Patrick Zandl
categories:
- Patrickův newsletter
- Apple
- AI
- Sociální sítě
- Mobilní technologie
- EU
date: '2022-03-20'
layout: post
original_newsletter: '#44: Drony na Ukrajině, RePowerEU změny i novoroční detox'
summary_points:
- Digitální detox zahrnuje měsíční používání Nokia 8110 namísto iPhonu.
- Detox odhalil negativní vliv digitálních zařízení na soustředění.
- Autor zrušil Twitter a přestal nosit Apple Watch kvůli notifikacím.
- Pro sledování zdraví zvolil hodinky Withings Scanwatch s vypnutými notifikacemi.
title: Novoroční detox a co s ním
---

Jednou ročně si dávám měsíční "mobilní digitální detox" (vloni to neklaplo, já vím). Vyndám z iPhone SIM kartu a přehodím ji do Nokia 8110 - žluťoučkého banánku. A měsíc žiju s ním. Už jsem o tom psal v únoru, je to vždy zajímavé, jak se člověk musí přeučit a zvyknout si, například na to, že COVID certifikát si musí vytisknout, neboť na Nokia 8110 jej opravdu nezobrazíte. Týden si člověk zvyká, ale jde to a své přínosy to má. 

Když jsem se v únoru vrátil k iPhone, byl to rychlý návrat do zvyků. Zase v MHD čumím do mobilu, schopnost rychle a efektivně načíst dlouhé knihy a text je zase ta tam. Tohle byl pro mě vlastně největší šok z detoxu, když jsem si uvědomil, jak digitální "dyvajsky" v pozici interruptorů efektivně likvidují schopnost soustředit se na delší text. 

Opouštět iPhone z dobrých důvodů nedává příliš smysl, je potřeba najít sebekázeň jej nedržet pořád v ruce, což se ukázalo být s ruskou invazí na Ukrajinu velmi těžké. Být přilepený očima k timeline vojenských zpráv je tak svůdné, tak lehké - a tak na nic. Když se nedaří sebekázni, je potřeba zaměřit se na zvýšení překážek, tedy na snížení přitažlivosti šmrdlání prstem po displeji mobilu. Udělal jsem to radikálně, zrušil jsem svůj Twitterový účet a budu sledovat, jak mi to pomáhá. A druhá věc, sundal jsem z ruky Apple Watch, které mě obtěžovaly neustálými notifikacemi. Jistě, že bych mohl detailně ladit, jaké notifikace chci a nechci, ale paušálně jsem se rozhodl, že nechci žádné a vlastně že se mi ani Apple Watch nelíbí. A tak šly z ruky do krabičky a zda půjdou na Aukro, ještě uvidíme. A protože jsem se nechtěl vzdát přehledu o svém pohybu a zdraví, tak jsem přemýšlel o nějakém chytrém prstenu, jmenovitě [Oura](https://ouraring.com/) nebo [Circular](https://www.kickstarter.com/projects/circular-ring/circulartm-smart-ring-sleep-energy-performance-evolved). Na obou je mi sympatické, že nemají displeje a vlastně nic nenotifikují a umí sledovat řadu veličin, především kromě pulsu také saturaci kyslíkem a samozřejmě pohybové aktivity. 

Nakonec jsem zůstal u hodinek: [Withings Scanwatch](https://www.withings.com/cz/en/scanwatch/shop). Jsem na hodinky zvyklý a stejně bych nějaké nosil, kromě toho se mi do prstenů nechtělo investovat a Withings techniku mám a běžně používám. Jestli někdo nicméně nějaký chytrý prsten máte a můžete jej chvíli postráadat, rád jej vyzkouším, ale nablind se mi do toho jít nechtělo. Koncept hybridných hodinek s mechanickými ručičkami a pididisplejem pro ovládání elektronických funkcí, mi zatím zcela vyhovuje, jenom jsem si na ten pididisplej vypnul všechny notifikace. A najednou je klid. Jen to placení kartou z Apple Watch mi bude trochu chybět, ale nová verze iOS 15.4 umožňuje odemknout iPhone přes FaceID i s rouškou, takže nebudu muset na telefonu při placení mobilem zadávat heslo. A nakonec jsme v týž den, kdy byla nová verze iOS uvolněna, i zrušili povinnost roušek v obchodech - musím teda říct, že jsem si je na ústech důsledně nechával i přes to mlžení brýlí. 

Příště se zastavíme u toho, k čemu jsou data z chytrých senzorů dobrá. Jednu věc napovím rovnou: jak jsem někde četl, že Apple Watch mohou poznat příznaky covidu, tak v mém případě ani ťuk a dokonce i noční klidová tepová frekvence, kterou si zvyknu často kontrolovat, protože o nemoci hodně napovídá, nezobrazovala vůbec žádnou odchylku.