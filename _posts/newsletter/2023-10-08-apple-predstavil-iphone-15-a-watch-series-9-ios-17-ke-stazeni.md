---
author: Patrick Zandl
categories:
- Patrickův newsletter
- Apple
- Mobilní technologie
- EU
date: '2023-10-08'
layout: post
original_newsletter: 'Patrickův newsletter #68: Kvantové počítače a jiné novinky u
  Apple'
summary_points:
- iPhone 15 přináší rychlejší hardware, lepší displej a USB-C konektor.
- Apple Watch Series 9 nově ovládá gesto "double tap" pro příjem hovorů.
- EU donutila Apple k zavedení USB-C v iPhone 15 namísto Lightning.
- Liché modely iPhonů se zaměřují na technické upgrady, ne zásadní inovace.
title: Apple představil iPhone 15 a Watch Series 9, iOS 17 ke stažení
---

Píšu to sem už trochu pozdě. Já vím. Září patří tradičně představení nových telefonů společnosti Apple. A Apple nezklamal: vše bylo, jak má v lichý rok, být. Nový iPhone 15 je rychlejší, hezčí, lepší a dražší, nové hodinky Watch Series 9 vám dokonce umožní klepnout dvěma prsty o sebe. Devátý model hodinek přidal rychlejší čip, který podle dat z akcelerometru, polohového senzoru i změn v průtukou krve odhadnou, zda jste se náhodou nepokusili udělat gesto, které Apple nazval “double tap”, tedy klepnutí ukazováčku do bříška palce. Právě tímto gestem lze ovládat hodinky a tím vlastně celý Apple ekosystém, když máte například plné ruce. Můžete tak přijmout hovor nebo jej ukončit a to bez toho, aniž byste se dotkli displeje. Ale to bylo tak všechno, žádná podstatná technická inovace se nekonala, pokud za ni nepovažujete nahrazení konektoru Lightning za USB-C v nových iPhonech.

Hlavním tahákem představení byla ale nová rodina telefonů iPhone 15. Ta má čtyři členy, iPhone 15, 15 Plus, 15 Pro a 15 Pro Max, přičemž za nejdražší z nich dáte zhruba tolik, co za notebook značky Apple. 

Nejvýraznější změnou je ovšem již zmíněná náhrada proprietárního konektoru Lightning za USB-C. Co si budeme povídat, k té Apple dotlačila Evropská unie, který přikázala zavedení USB-C do roku 2024, ale taky není pravda, že jde o nějaké bezdůvodné applácké trucování. V době, kdy iPhone vzniknul, žádný jednotný standard neexistoval. V roce 2007 se telefony napájely různě a data se přenášely také všelijak. Od proprietárních kontektorů, přes nejrůznější varianty mini a mikro USB, u kterých jste museli přemýšlet, jak je zapojujete. Dlouho ani neexistoval skutečný standard pro vyšší nabíjecí proud, na standardem předepsanou půlampéru by se telefony dobíjely neskutečně dlouho. Apple pro první iPhone použilo široký třicetipinový konektor, jaký používalo u hudebních přehrávačů iPod, prostě proto, že nic lepšího nebylo po ruce. V roce 2012 jej nahradil osmipinový konektor Lightning a tím si také Apple zkusilo, jak příjemné je přecházet z jednoho konektoru na jiný. Teprve o další dva roky později vznikl standard USB-C, který Apple přijalo do řady svých dalších produktů včetně notebooků a profesionální řady tabletů a po pravdě řečeno bylo významným tahounem jeho etablování ve světě spotřební elektroniky.

Proč USB-C přišlo právě v patnáctkové řadě? Apple jej bezesporu mohlo představit o rok dříve i o rok později, jenže v lichém roce probíhají na iPhonech jen technické upgrady. Lepší fotočipy, ostřejší displeje, víc kmitající trpaslíci pod kapotou. Žádné zásadní technické novinky, jako je podpora satelitního spojení nebo vyhledávání ztracených předmětů, jako v “sudých” modelech. Tím Apple netlačí na lidi, kteří by novou úžasnou funkci chtěli, ale bojí se přechodu na USB-C a obměny potřebných technologií. Liché řady si koupí lidé, kteří prostě teď hned potřebují nový iPhone, nikoliv ti, kteří ho chtějí kvůli převratným novinkám. Inu proto, že žádné převratné a zásadní novinky z pohledu uživatele nejsou.