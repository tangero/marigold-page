---
author: Patrick Zandl
categories:
- Patrickův newsletter
- Apple
- Sociální sítě
date: '2022-05-15'
layout: post
original_newsletter: 'Patrickův newsletter #47: Internetizace války na Ukrajině a
  Muskova šaráda s Twitterem'
title: 'Musk a Twitter: nedůstojná komedie'
---

Tady je ještě spousta dění. Ještě jednou to zopakuju: Musk zatím stále Twitter NEKOUPIL. Jen počátkem měsíce představenstvo společnosti schválilo a doporučilo akcionářům jeho nabídku odkupu akcií, je teď ale na akcionářích, zda akcie prodají. A já jsem stále na silných pochybách, že Musk Twitter ve skutečnosti koupí. Nebo rozhodně ne za podmínek, které se publikovaly. 

Svědčí o tom i poslední vývoj. V pátek Musk tweetnul, že odkup je pozastavený (on hold), protože se přešetřuje skutečný poměr podvodných a spam účtů na Twitter. Akcie Twitteru se v návaznosti na to propadly o deset procent. Z prodeje Twitteru už se stává nechutná šaráda, protože Musk si ze všech už dělá legrandu, když Tweetuje, koho ještě všechno koupí a vyřeší. Samozřejmě fun a joke, ale není už ani zábavné to sledovat, i když lajky to samozřejmě nese. 

Proč se tak stalo? No, Musk asi dopředu poměrně dobře odhadoval, kolik spam účtů na Twitteru bude, takže pětiprocentní číslo ho nemohlo zaskočit. Ale využil tuhle informaci jako páku na cenu. On si totiž na Twitter také bude muset půjčit a to zástavou akcií Tesly, jenže ty poklesly. V lednu se obchodovaly přes tisíc dolarů za akcii, teď už spíše něco málo přes sedm stovek. Od doby, co se ukázalo, že Musk jako šéf Tesly bude blbnout spíš s Twitterem, jsou akcie firmy ve slušném propadu a na to také reaguje nabídka půjčky proti akciím. 

Nicméně Musk již sehnal privátní investory včetně Larryho Ellisona, šéfa Oracle, který do obchodu má dát miliardu. Plus chce nabídnout stávajícím investorům, že jejich podíly nevykoupí, ale převede do soukromé firmy (ne do veřejně obchodované). Což má dvojí výhodu: nebude jim muset platit a oni se mohou svést na dobrém výsledku Twitteru. Pokud mu věří. 

A proto ty šarády. Musk srazil cenu akcie Twitteru ke třiceti dolarům za akcii, zatímco sám nabízel hodně přes padesát. Dá se očekávat, že v dalším vyjednávání dostane lepší cenu, protože je momentálně jediný kupec. Nebo z dealu sejde. 

V Twitteru mezi tím vládne panika. Zaměstnanci jsou paralyzováni vývojem situace (což akciím také nesvědčí). A Šéf Twitteru Parag Agarwal mezi tím vyhodil Kayvona Beykpoura, dosavadního šéfa produktu a někdejšího zakladatele Periscopu. Padáka dostal také Bruce Falck, dosavadní šéf příjmů firmy.

**Výsledek?**

Pokud teď musíte jít do televize udělat prohlášení ve věci Twitteru, buďte zdrženliví. Musk využívá turbulencí a toho, že umí zariskovat a svými zdroji dotlačit situaci ve svůj prospěch, takže se stát může cokoliv. Pořád je solidně pravděpodobné, že nakonec z obchodu vycouvá pod nějakou záminkou, akcie Tesly vystřelí nahoru, jenže mezi tím se ukáže, že on jich dost skoupil a tak podobně. Miliardová pokuta za ukončení vyjednávání, zvláště když oficiálně půjde o due dilligence problém, by v takovém případě byla nepříliš důležitá a předmětem dlouholetého soudu.

Koneckonců pořád je řeč o Muskovi, který před několika lety prohlásil, že má "zajištěné financování", aby mohl Teslu převést na soukromou společnost. 

Všichni víme, jak to dopadlo.

