---
author: Patrick Zandl
categories:
- Patrickův newsletter
- Apple
- Google
- Microsoft
- AI
- Mobilní technologie
date: '2023-10-08'
layout: post
original_newsletter: 'Patrickův newsletter #68: Kvantové počítače a jiné novinky u
  Apple'
summary_points:
- Dall-E 3 variuje obrázky na základě vstupu a bude integrován do ChatGPT v říjnu.
- OpenAI očekává tržby miliardu dolarů a jedná o navýšení investic na 80-90 miliard.
- Jony Ive spolupracuje s OpenAI na novém hardwaru, spekuluje se o novém smartphonu.
- Rewind Pendant je přívěšek, který nahrává a přepisuje celodenní konverzace uživatele.
title: Novinky v OpenAI -  Dalle-E 3 a údajný nový hardware
---

OpenAI vydalo novou verzi svého [grafického AI engine Dall-E 3](https://openai.com/dall-e-3). Lépe si poradí s detaily, nedělá tolik chyby. A především umí variovat na základě vašeho vstupu. Například můžete říct, co na scéně vygenerovaného obrázku chcete změnit. Což je pro užitečnost výstupu průlomové. Zatím se netěšte, třetí verze bude uvolněna v průběhu října, ale zajímavé také je, že bude integrována do ChatGPT. 

Těsně po známéní nové verze Dalíka vyšla také ven zpráva, že OpenAI v letošním roce očekává tržby kolem jedné miliardy dolarů a že jedná o navýšení investic při ohodnocení společnosti 80-90 miliard dolarů. Což je tedy fenomenální. Doposavad bylo investiční ohodnocení OpenAI na úrovni 29 miliard dolarů. 

A do třetice: bývalý šefdesigner Apple a dnešní freelancer Jony Ive má spolupracovat s OpenAI na zcela novém hardware. Softbank měl na vývoj takového produktu uvolnit miliardu dolarů. Jaký to bude, nikdo neví, ale spekuluje se hutně. Třeba o krabičce, kterou si dáte do klopy košile a ona bude poslouchat, co se kolem vás šustne, vyhodnocovat to a ukládat závěry z toho, případně vám třeba odpoví. No, jak znám Ivyho, tak takovouhle prasárnu, jako něco do klopy košile, produkovat nebude, ale o to napínavější to je. To si ve skutečnosti jen lidé zaměnili vyskakující zprávy o [Humane Ai Pin](https://hu.ma.ne/). Bude to nějaký mýtický nový smartphone? Smysl by to dávalo. Je velmi pravděpodobné, že ani Apple, ani Google do svých mobilů OpenAI nepustí a vsadí na své modely, takže OpenAI se bude muset poohlédnout po jiném strategickém partnerství, jinak mu nedostatečná provázanost s mobilním světem zláme vaz. Partnerství s Microsoftem ho v mobilech nahoru nevytáhne. 

Svět Wearable začíná už na AI naskakovat. Novinkou je [Rewind Pendant](https://www.rewind.ai/pendant), přívěšek na krk, který poslouchá, co se kolem vás říká a pak vám to všechno za celý den přepíše. Jestli si to někdo koupíte, tak mi to na chvíli půjčte🙂 Mimochodem, o aplikaci Rewind nevím, co si mám myslet. Můj guru přes tyhle udělátory Tomáš Baránek na ni přísahá, já ji ještě nestihl pochopit. 

* * *