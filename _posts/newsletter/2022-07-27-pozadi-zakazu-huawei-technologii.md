---
author: Patrick Zandl
categories:
- Patrickův newsletter
- Mobilní technologie
- Bezpečnost
- Česko
- EU
date: '2022-07-27'
layout: post
original_newsletter: '#51: O sebemotivaci a také o tom, jak Huawei může narušit kritickou
  komunikaci strategického velení USA'
summary_points:
- CNN reportáž odhalila obavy FBI z čínského zařízení Huawei poblíž amerických vojenských
  základen.
- Huawei zařízení údajně dokáže zachytit a narušit komunikaci ministerstva obrany
  USA.
- Čínská vláda a Huawei popírají špionážní aktivity a schopnost zařízení narušovat
  vojenskou komunikaci.
- Čínské firmy jsou povinny pomáhat vládě, což vyvolává obavy o bezpečnost čínských
  technologií.
title: "Pozadí zákazu Huawei technologií"
---

Minulý týden přineslo CNN rozsáhlou reportáž o pozadí mnoho let probíhajícího zátahu na čínskou technologickou infrastrukturu v amerických sítích. Konkrétně se článek týkal nejviditelnějšího problému, Huawei. Ostatně, stopku má Huawei i v Česku a nese to velmi nelibě. Prostřednictvím svých nastrčených ambasadorů říká, že k tomu není žádný důvod ani důkaz. Takže se podívejme na některé pasáže ze článku CNN nazvaného [Vyšetřování FBI zjistilo, že zařízení Huawei vyrobené v Číně by mohlo narušit komunikaci amerického jaderného arzenálu](https://edition.cnn.com/2022/07/23/politics/fbi-investigation-huawei-china-defense-department-communications-nuclear/).

Na papíře to vypadalo jako fantastický obchod. V roce 2017 čínská vláda nabízela, že vynaloží 100 milionů dolarů na vybudování okrasné čínské zahrady v Národním arboretu ve Washingtonu. Projekt doplněný chrámy, pavilony a sedmdesátimetrovou bílou pagodou nadchl místní úředníky, kteří doufali, že přiláká tisíce turistů ročně. Pracovníci americké kontrarozvědky si však všimli, že pagoda by byla strategicky umístěna na jednom z nejvyšších míst ve Washingtonu, pouhé dvě míle od amerického Kapitolu, což je ideální místo pro sběr signálů zpravodajských služeb. Znepokojující bylo také to, že čínští představitelé chtěli pagodu postavit z materiálů zasílaných do USA v diplomatických zásilkách, které američtí celníci nesmějí zkoumat. Federální úředníci projekt v tichosti zhatili ještě před zahájením stavby.

Přinejmenším od roku 2017 federální úředníci vyšetřovali nákupy čínských pozemků v blízkosti kritické infrastruktury. Mezi nejznepokojivější věci, které FBI odhalila, patří zařízení čínské výroby od společnosti Huawei na vrcholcích mobilních věží v blízkosti amerických vojenských základen na venkově na Středozápadě. Podle několika zdrojů obeznámených s touto záležitostí FBI zjistila, že zařízení je schopné zachytit a narušit vysoce omezené komunikace ministerstva obrany, včetně těch, které používá Strategické velení USA, které dohlíží na jaderné zbraně země. Velmi platným se při vyšetřování ukázala být cenová mapa: Huawei nabízel nejlepší ceny v blízkosti strategických vojenských objektů a komunikací, například pro místa umístěná na silnici spojující strategické vojenské základy. Náhoda?

Čínská vláda důrazně popírá jakékoli snahy o špionáž USA. Společnost Huawei ve svém prohlášení pro CNN rovněž popřela, že by její zařízení bylo schopno pracovat v jakémkoli komunikačním spektru přiděleném ministerstvu obrany. Několik zdrojů obeznámených s vyšetřováním však CNN sdělilo, že není pochyb o tom, že zařízení Huawei je schopno zachytit nejen komerční mobilní provoz, ale také vysoce omezené vlny používané armádou a narušit kritickou komunikaci strategického velení USA, čímž by čínská vláda získala potenciální okno do amerického jaderného arzenálu.

O tom, jak moc bezpečné je pouštět si čínskou techniku do kritických sítí, se vedou diskuse dlouhodobě. Čínská technika má nezřídka problémy s nedostatečnou bezpečností, ale také se záměrem. Čínské firmy jsou ze zákona povinné pomáhat čínské vládě, takže pokud je někde vestavěný vzdálený aktualizační mechanismus, Čína jej může kdykoliv využít. I to je důvod, proč se v rámci předběžné opatrnosti snaží zejména kritická státní infrastruktura čínských technologií stranit. V poslední době ale i infrastruktura komerční, protože i průmyslová špionáž vedená čínskými firmami euro-americké firmy tíží. 

Pamatujte na to, až si půjdete koupit svůj příští mobil či dokonce domácí router...

* * *