---
author: Patrick Zandl
categories:
- Patrickův newsletter
- AI
- Bezpečnost
- Česko
- EU
- Automotive
date: '2022-09-26'
layout: post
original_newsletter: 'Patrickův newsletter #55: Zastupitel a Ethereum Merge: jak ušetřit
  spotřebu elektřiny v Česku díky změně ve zdrojovém kódu'
summary_points:
- Putin podnítil hledání alternativních zdrojů energie.
- Ethereum Merge převedlo ověřování plateb na Proof of Stake.
- Proof of Stake snižuje energetickou náročnost ověřování transakcí.
- Centralizace ověřování a pokles hodnoty krypta jsou problémy.
title: Ethereum Merge -  jak ušetřit spotřebu elektřiny v Česku díky změně ve zdrojovém kódu
---

Dva původem rusové udělali letos pro energetickou nezávislost světa více, než kdokoliv jiný. Tím prvním je Vladimír Putin, který ponoukl velkou část demokratického světa k usilovnému hledání alternativ. Tím druhým je Vitalik Buterin, jeden ze zakladatelů kryptoměny Ethereum. Ethereum totiž 15. září provedlo pět let připravovaný přechod na nový způsob ověřování plateb, díky němuž má ročně ušetřit odhadem 120 TWh, tedy dvojnásobek spotřeby Česka. 

Já jsem kryptoměny v Patrickově newsletteru komentoval vždy jen výjimečně, ostatně z velké části se jim věnuje moje nová kniha, která vyjde na přelomu listopadu a prosince. Ale takzvaný Ethereum Merge je důležitá událost, u které se zastavíme, abychom si řekli to podstatné. 

Tak předvším, o co v případě Ethereum Merge šlo? O sjednocení dvou vývojových větví Etherea, té "klasické", která používala pro ověřování transakcí metodu zvanou Proof of Work (PoW), tedy důkaz prací. A té nové, která vznikla před pěti lety, celou dobu se testovala a používala Proof of Stake (PoS), důkaz sázkou. Výsledkem je, že kryptoměnová aktiva uživatelů Etherea jsou nyní plně převedena právě na ten nový způsob ověřování. 

A to bude naše první zastávka. Proč je ta změna metody důležitá? Protože souvisí s principem decentralizace platební sítě, na které jsou kryptoměny založené. Staré ajťácké dogma říká: proč měnit něco, co funguje? Inu proto, že dosavadní metoda ověřování plateb PoW byla velmi energeticky náročná a tudíž drahá. A za spotřebu energií byly kryptoměny kritizovány dlouhodobě, udržet bitcoin v provozu generovalo podobnou spotřebu, jakou má celé Nizozemí. 

Když se totiž v kryptoměnovém světě provádí transakce, která se má zapsat do "účetní knihy" zvané blockchain, je potřeba transakci ověřit. Jenže neexistuje žádná centrální, státem pověřená ověřovací autorita. Transakci může ověřit kdokoliv a za to dostane odměnu. Aby ale nedošlo k podvodům, je potřeba, aby ověřujícího ono ověření něco stálo a zároveň, aby ověření provedlo více dobrovolníků. O ověření rozhoduje konsensus, tedy to, že všichni ověřující tvrdí to samé - a ti se také rozdělí o odměnu za ověření transakce. Kdyby ověřování ověřujícího nic nestálo, objevily by se armády podvodných botů, které by transakce fingovaly nebo potvrzovaly, aniž by je skutečně ověřily. Tak, jako v emailovém spamu, kde odeslání emailu ve skutečnosti nic moc nestojí a i pramalá účinnost spamu z něj dělá ziskový business. 

V případě Důkazu prací (PoW) je tou investicí, kterou ověřující do ověření dává, série matematických výpočtů, které stojí čas a především elektřinu, kterou je nutné zaplatit. Pokud by ověřující fingoval záznamy, na kterých by se ostatní ověřující neshodli, nedostal by odměnu, ale elektřinu by zaplatit musel, takže by se ekonomika takového podvodu rychle stala neudržitelnou. Funguje to skvěle, jen to spotřebovává hodně elektřiny. 

Důkaz sázkou (PoS) funguje maličko jinak. Zde není důležitá investovaná spotřeba elektroniky, ale to, že ověřující vsadí nějakou částku na to, že ověření provedl dobře. Pokud i ostatní dojdou k témuž výsledku ověření, vsazená částka se uvolní a každý dostane svou odměnu. Ten, kdo ale tvrdí jiný výsledek, o svou vsázku přijde. Je to systém, který stojí podstatně méně elektřiny, což je jeho pozitivum. A to je také důvod, proč na tento způsob Ethereum přešlo. 

Důvodů, proč na Důkaz sázkou nepřejít, bylo ale také několik. Kromě toho obligátního "neměň, co funguje" tu byl bezpečnostní problém: existovalo nemalé riziko, že při přechodu půjde zdvojit platby a tím se ztratí obrovské částky. Což byl důvod, proč testování probíhalo tak dlouho - a co se nakonec nestalo. 

Tím hlavním zdrojem obav byla ale samotná podstata ověřování. Dosavadní filosofie kryptoměn říkala, že vliv má ten, kdo má výpočetní výkon, což je už od pohledu odlišné od současné filosofie finančního světa. Tam má vliv ten, kdo má peníze. A tento princip se nyní přenesl i do Etherea: ověřovat platby může ten, kdo drží Ethereum, ideálně ještě z dřevních dob, kdy bylo "levné". Což propagátory kryptoměn dráždí. 

Má Důkaz sázkou dopad na nezávislost ETH?

Kritici připomínají, že se záhy po Ethereum Merge vyprofilovaly dva pooly, které ovládají ověřování a tedy i těžbu. Jenže dva pooly ovládaly těžbu i před tím, takže změna v tomto ohledu zatím není veskrze žádná, navíc pooly jsou sdruženími těžařů. Jenže jsou centralizujícím prvkem, bez účasti v poolu se netěží výhodně. Jenže to nic neznamená, ja vyhodnocení je příliš brzy. Pro běžného uživatele měny Ethereum nic Merge neznamenalo, důležité dopady bude mít pro spekulanty všeho druhu. 

Kryptosvět si hned našel dobré vysvětlení. Zatímco Bitcoin běžící na Důkazem prací je určený pro ukládání hodnoty, ekvivalentem zlata, nové Ethereum je základem chytrého kryptosvěta, neboť umožňuje uskladňovat nejrůznější smlouvy, kontrakty a jiné digitální hodnoty. To je hezky řečeno, nebýt tedy toho, že je momentálně svět digitálních předmětů NFT v naprosté depresi, stejně jako zbytek kryptosvěta, jemuž se v průběhu letošního roku výrazně propadla hodnota oproti loňským maximům.