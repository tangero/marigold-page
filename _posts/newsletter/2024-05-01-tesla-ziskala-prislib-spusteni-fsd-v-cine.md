---
author: Patrick Zandl
categories:
- Patrickův newsletter
- AI
- Automotive
date: '2024-05-01'
layout: post
original_newsletter: '#75: Jak na zápisy ze schůzek a porad pomocí AI aplikací (plus
  Tesla a Apple novinky)'
title: "\U0001F698 Tesla získala příslib spuštění FSD v Číně"
---

Elon Musk se velmi překvapivě zjevil v Číně, kde se setkal s nejvyššími vládním představiteli. Jeho rychlá cesta souvisela **s vyjednáváním o umožnění provozu autonomního řízení v automobilech Tesla** nazývaného FSD. Tesla sice nabízí systém FSD v Číně již čtyři roky za předplatné, ale s omezeným souborem funkcí, které systém omezují na operace, jako je automatická změna jízdního pruhu. Nově má Musk příslib schválení FSD v Číně do provozu, [reportuje WSJ](https://www.wsj.com/tech/tesla-wins-chinas-backing-for-driver-assistance-service-20816802). Jen tak mimochodem, datové podklady dodá Baidu, potvrdila Tesla… 

Klíčovou překážkou plného rozšíření byly problémy se zabezpečením dat. Musk se snaží získat oficiální souhlas s přenosem dat shromážděných v zemi do zahraničí, aby mohl trénovat algoritmy pro své technologie autonomního řízení, což je v rozporu s čínskou legislativou. Podle ní tato data zemi opustit nesmí. A tak od roku 2021 Tesla ukládá veškerá data shromážděná svou čínskou flotilou v zemi, jak vyžadují čínské regulační orgány, a žádná nepřevádí zpět do Spojených států.

Na znamení pokroku, který by mohl vést ke spuštění neomezeného FSD v Číně, se vozy Tesla Model Y a 3 dostaly na seznam 76 modelů automobilů, u nichž přední čínská automobilová asociace zjistila, že splňují čínské požadavky na zabezpečení dat.