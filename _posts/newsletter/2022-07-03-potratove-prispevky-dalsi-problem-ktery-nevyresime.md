---
author: Patrick Zandl
categories:
- Patrickův newsletter
- Apple
- Google
- Sociální sítě
- Internet
date: '2022-07-03'
layout: post
original_newsletter: 'Patrickův newsletter #49: stále neprodaný Twitter a příliš mnoho
  potratových receptů'
title: 'Potratové příspěvky: další problém, který nevyřešíme'
---

Je to teprve týden, co Nejvyšší soud USA usoudil, že právo na potrat není "hluboce zakořeněno v historii nebo tradici tohoto národa" a zrušil rozsudek ve [věci Roe v. Wade](https://en.wikipedia.org/wiki/Roe_v._Wade). Tím fakticky vrátil do hry možnost jednotlivých států federace regulovat svou proti/potratovou politiku. Jedním z důsledků rozhodnutí je o prudký nárůst videí s potratovou tématikou, jejichž rozpoznávací ikonkou se stává žena s věšákem. Ve videích na sociálních sítích putují zaručené recepty, jak "si pomoct", přičemž zdravotníci varují před tím, že většina rad je v nejlepším případě neúčinná, v horším případě zdraví ohrožující až vysloveně nebezpečná. Jde především o nejrůznější toxické bylinky, které jsou doporučovány k vyvolání potratu. Podle amerických zdravotníků je to logický důsledek rozhodnutí, kdy nemožnost či opatrnost před získáváním oficiálních informací je nahrazována zdroji nejistého původu. 

Sociální sítě se zapřísahají, že proti takovému obsahu budou bojovat, jenže co si budeme povídat. Například s COVID-19 dezinformacemi jim to moc nešlo, proč by jim to s potraty mělo jít lépe? Ostatně, z podobného ranku se jim nezadařilo před pár týdny, když v Americe vznikl nedostatek umělé dětské stravy a na internetu se vyrojila řada receptů na to, jak si ji vyrobit doma. Což se ani sociálním sítím, ani Google, nepodařilo podchytit. 

My ovšem víme, jak na to. Důvěřuj, ale prověřuj. Jakmile vidíte nějaký nápadně jednoduchý a zaručený recept na složitý problém, zpravidla je to recept špatný, v nejlepším případě nefunkční. Jednoduchá řešení přestala fungovat dávno, říká se. Ale ani to podle mě není přesné. Jednoduchá řešení nefungovala nikdy, jen to nebývalo vidět. Teď už je, pokud máte zájem to vidět - a to nemá každý. 

_Přeji vám klidný start do nového týdne i skvělý začátek prázdnin. Sám odcházím užívat si osamění a kontemplaci při psaní Digitálního kapitálu._

_Patrick Zandl_

PS: Newsletter byl rozeslán na 2273 adres - a je zajímavé, že když to posílám přes Substack, tak se počet odběratelů zvětšuje více, než když jsem newsletter posílal přes vlastní systém…