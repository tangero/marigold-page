---
author: Patrick Zandl
categories:
- Patrickův newsletter
- Sociální sítě
- Internet
date: '2022-07-03'
layout: post
original_newsletter: 'Patrickův newsletter #49: stále neprodaný Twitter a příliš mnoho
  potratových receptů'
title: Kryptoproblémy
---

Většinou jsem k novinovým titulkům _"Kurz Bitcoinu se dramaticky propadl"_ velmi rezervovaný, protože v době, kdy jsou vytištěny na papír, je již situace dávno jiná. Ke kurzu kryptoměn propady a vzestupy patří stejně neobytně, jako k jednorožci miliarda dolarů valuace. 

Jenže tentokráte je to drobet jiné. Bitcoin od začátku roku poklesl o 60 % a podobně mizerně jsou na tom i ostatní kryptoměny. Třeba taková velmi hypovaná Solana přišla o 80 % hodnoty, zkrachovalo již několik kryptoburz (hacky) nebo alespoň zmražují najímaní nových lidí. A nebyla by to kryptokomunita, kdyby taková událost nedostala nějaké krásné jméno: prý přichází krypto-zima. A máme se připravit na delší pokles. 

Evangelisté Web3 a krypta samozřejmě připomínají, že všechno bude záhy jako dřív a že je to příležitost levně dokoupit pozice. Jenže drobná potíž je v tom, že problémy nemá jen krypto. 

Celosvětová ekonomika trpí a potýkají se s ní všechny třídy aktiv kromě energií a (zatím) nemovitostí. A všichni víme proč: rostoucí inflace a úrokové sazby, problémový trh práce, nedostatky v dodavatelských řetězcích, předpokládaná globální potravinová krize, přetrvávající pandemie a velká divoká karta, Putin. 

Tak třeba právě akcie. Za jediný měsíc se GameStop propadl o 76 %. Netflix se propadl o 49 %. Meta (ne Facebook) o 38 %. Pro srovnání, největší jednoměsíční pokles bitcoinu v tomto debaklu činí 42 %. Čili problém je, jak říkají ekonomové, hlubší a systémový. Což může znamenat především to, že nelze dobře předvídat, zda se investoři od krypta neodvrátí. Jistou výhodou je komunita: řada kryptoinvestorů na kryptu vydělala a nyní mu zůstávají věrní. 

Rada pro vás: pokud teď nemusíte, do krypta se nehrňte a buďte zdrženliví. Ba přímo se mu vyhýbejte, neboť atmosféra je velmi zjitřená a řada kryptoentusiastů velmi pobouřeně napadá kohokoliv, kdo vysloví nějakou větší pochybnost o budoucnosti krypta...