---
author: Patrick Zandl
categories:
- Patrickův newsletter
- Apple
- Google
- Microsoft
- AI
- Mobilní technologie
- Internet
- EU
- Automotive
date: '2024-06-29'
layout: post
original_newsletter: "#78: Letní dávka AI čili Apple Inteligence \U0001F607"
title: Apple novinkou je Apple Inteligence, zkráceně AI
---

Apple držel počátkem června vývojářskou konferenci. A doba, kdy mobilní telefony budou chytřejší, než jejich uživatelé, se zase o něco přiblížila. Apple představil svou podporu umělé inteligence do všech svých zařízení, počínaje mobilními telefony, přes tablety až po počítače. A mazaně ji nazval Apple Inteligence - tedy AI. Už tedy víme, co ta zkratka znamená. 

Chtělo by se mi teď sarkasticky říci, že ta doba pro velkou část uživatelů nastane přesně na podzim, až vyjdou finální verze osmnácté verze mobilního operačního systému iOS a macOS Sanoma. tak jednoduché to ale není. Jenže ani tak složité. 

Apple ve skutečnosti nepředstavil v podstatě nic, co bychom již pár měsíců neznali od jiných společností. Ani to samotné jádro umělé inteligence není jeho vlastní. Apple se dohodl s OpenAI na implementaci jejího ChatGPT-4o. Udělal to ale jako chytrá horákyně, jedním dechem představil OpenAI v zařízení Apple, druhou větou upozornil, že prostor je otevřený i pro ostatní a je možné, že bude na některé účely používána i technologie Google Gemini. Dokonce by si uživatelé měli mít možnost do budoucna vybrat, jaký AI model chtějí používat - asi tak podobně, jako si mohou dnes v systému nastavit, přes jaký vyhledávač chtějí vyhledávat. Prý se jedná s dalšími společnostmi. 

Šéf OpenAI Sam Altman, který seděl při představování novinek v publiku, nebyl ani pozván na podium. A to kdykoliv jindy Tim Cook rád přizve partnerské vývojáře, aby se svým produktem na pódiu nejsledovanější světové technické show pochlubili. Altman má být pamětliv role OpenAI: je dodavatelem podkladové technologie a partnerem, který může být kdykoliv vyměněn. A také bude v případě, že bude zlobit nebo až Apple bude spokojeno s výsledky vývoje svého vlastního AI modelu. 

Během představení novinek šéf vývoje software společnosti Apple Craig Federighi představil čtyři hlavní zásady Apple pro umělou inteligenci. Měla by být užitečná; měla by se snadno používat; měla by být integrována do produktů, které již používáte; a měla by být personalizovaná na základě toho, co o vás ví. Což je právě to, co slibuje udělat z používání umělé inteligence ten okouzlující zážitek, na jaký jsme u produktů Apple zvyklí. 

[![](https://substack-post-media.s3.amazonaws.com/public/images/8e562a12-04c4-457e-9dd4-1b20c06801d1_1024x574.heic)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F8e562a12-04c4-457e-9dd4-1b20c06801d1_1024x574.heic)

![](https://substack-post-media.s3.amazonaws.com/public/images/8e562a12-04c4-457e-9dd4-1b20c06801d1_1024x574.heic)

Tak například si můžete při psaní textu nejenom nechat navrhnout jeho znění, nechat si jej zkrátit nebo přepracovat do jiného vyznění. To je to, co řada nástrojů umí již dneska. Kouzlo bezešvé integrace do operačního systému ale je v tom, že tuto funkci můžete používat všude, stačí text označit a nechat si jej přepsat na vážnější nebo humornější variantu. Je jedno, zda pracujete v textovém editoru nebo emailovém programu. Můžete si také nechat shrnout dlouhé texty, vypsat z nich nejdůležitější myšlenky nebo třeba přepracovat. Nechat si napsat pohádku pro dítě včetně ilustrací. Na to všechno jsme zvyklí z externích služeb, jenže ty vyžadovaly kopírování zpracovávaného textu, takto budeme moci funkce využívat rovnou z prostředí systému. A to je právě to zajímavé pohodlí.

Apple pomůže i jinak. Jakmile začnete mít emailů hodně, Apple je začne řadit podle naléhavosti. Tak například i v režimu soustředěné práce se k vám dostane zpráva z vaší školky, že jste zapomněli vyzdvihnout dítě. Pokud se to zároveň nedozví sociálka, je to praktické. Proměnit se má také virtuální asistentka Siri. Ta odpradávna slibuje být užitečnou virtuální pomocnicí, ale teprve s napojením na umělou inteligenci by se jí mohla doopravdy stát. A Apple slibuje, že jí budete moci dávat přikazy, které vykoná a půjde jí to mnohem lépe, než dříve právě kvůli znalosti kontextu. 

Skloňovaným tématem u umělé inteligence je soukromí. Paniku způsobil nedávno Microsoft, když představil novou službu Recall určenou pro operační systém Windows. V rámci této služby umělá inteligence neustále analyzuje a snímkuje, jak s počítačem pracujete, abyste se mohli vrátit do momentu, který textově popíšete tím, co či v čem jste dělali. Zní to zajímavě, jenže to zároveň potenciálně znamená, že Microsoft (či především někdo, kdo pronikne do vašeho počítače) ví naprosto přesně, co a kdy a kde jste dělali, například včetně obrazovek vašeho elektronického bankovnictví. Microsoft se snažil následně zmírňovat obavy vysvětlováním způsobů zabezpečení služby Recall a Apple se rovnou poučilo. Principy zabezpečení pomocí Private Cloudu byly součástí prezentace. Private Cloud umožní anonymizovat data před tím, než jsou předány do externí AI služby, pokud je potřeba je předávat. Řadu činností v rámci AI může zařízení udělat samo. Například na vyhledávání fotografií, kdy hledáte scény rybaření u řeky, se žádná data do cloudu posílat nemusí. 

A to bude právě to důležité: jak se velkým firmám podaří proplout minovým polem podezření ze ztráty soukromí a využívání privátních dat uživatelů. Samozřejmě, že umělá inteligence by byla do budoucna chytřejší, kdyby se mohla natrénovat na privátních datech uživatelů, jenže kdo z uživatelů by po tom toužil. Jenže už tu máme první velký příklad: společnost Adobe změnila podmínky provozu svých grafických služeb, v rámci nichž uživatelé schvalovali, že AI může neomezeně používat jejich práci. Uživatelům se to nelíbilo ani málo. Adobe obratem přišlo s vysvětlením, že jde o nedorozumění. Že chtělo říct, že AI může k datům přistupovat, když si jejich zpracování přeje uživatel a že rozhodně na uživatelských datech nebude svou umělou inteligenci trénovat bez výslovného svolení uživatelů. PR oddělení Adobe požár stále hasí a Apple rozhodně nebude chtít, aby plameny přeskočily i na jeho služby. 

Doba, kdy si AI ve vašem telefonu popovídá s AI v telefonu vaší matky o tom, jak se máte, aby vám zaslala krátký týdenní sumář, je už opravu nedaleko. Apple představilo zajímavý komplex nástrojů integrovaných hluboko do systému. Jak pohodlné a užitečné to bude, uvidíme za pár dní, až se uvolní první vývojářské verze - a běžní uživatelé na podzim. Tedy ti z důležitých trhů. Češtinu zatím umělá inteligence Apple podporovat nebude… 

A co je důležité pro nás? **V EU velká část AI funkcí asi fungovat nebude.** Apple se zatím rozhodl služby v EU nespouštět, údajně kvůli nevyjasněným legislativním podmínkám. A protože se momentálně s EU dost hádá i o tom, jak očůral podmínky zpřístupnění konkurenčních App storů, tak se snaží v EU prudit. EU totiž formálně zahájila vyšetřování Apple za porušení zákona o digitálním trhu a evropská komisařka pro hospodářskou soutěž Margrethe Vestager už upozornila, že neochota Apple služby v EU spustit jen ukazuje, jak anti-kompetetivní tyto služby jsou. 

Kromě toho se ukázalo, že nové funkce poběží jen na iPhone 15 Pro a pak na nových šestnáctkách, které se představí v září. Důvod? Ten nejtrapnější. Apple škudlil s pamětí a většina jeho mobilů má 6 GB RAM, jenže AI je pro svůj provoz rozežranější a tak je nutné mít alespoň 8 GB. Což mají jen patnáctkové Pro modely. 

Takže nezoufejte, stejně byste si pravděpodobně nic nepustili...

* * *