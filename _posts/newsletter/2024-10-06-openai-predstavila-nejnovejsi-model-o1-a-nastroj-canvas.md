---
author: Patrick Zandl
categories:
- Patrickův newsletter
- Google
- Microsoft
- AI
- Internet
- Startupy
- Česko
- EU
- Automotive
date: '2024-10-06'
layout: post
original_newsletter: "#83 \U0001F353OpenAI představila jahodovou inteligenci o1 a
  Canvas"
title: "\U0001F353OpenAI představila nejnovější model o1 a nástroj Canvas"
---

Už v září představila OpenAI svou novou verzi umělé inteligence, kterou původně vyvíjela pod krycím jménem jahoda. Nyní se jmenuje o1 - to proto, aby se odlišila od předchozích verzí nazvaných GPT. Nebudu se příliš o o1 rozepisovat, to nejpodstatnější je, že je opravdu na řadu užití výrazně lepší, než GPT-4o, má ale svoje momentální limity. 

Skvělou výhodou je, že o1 "promýšlí", jak se s otázkou vyrovnat. Dokonce vám to dává najevo, protože když odpovídá, tak nahoře textově píše, co dělá. Podle všech testů se dobírá minimálně průměrných, spíše nadprůměrných výsledků a musím říct, že jsem o1 přibral ke svojí rutinní práci. Například s ním diskutuju připravovaný druhý díl Flotily Země a díky tomu jsme stanovili zajímavé směry. o1 mi pomáhá s rešeršemi, se zjednodušením argumentace do článků a to opravdu výrazně. Například menší studii věnovanou kriminalitě uprchlíků ([vyjde nyní v papírovém Neovlivni](https://neovlivni.cz/)) mi o1 pomáhala promýšlet ze všech stran a byla mi skvělým oponentem. 

Co je nevýhodou, je zatím neexistující možnost vkládat soubory do o1. Nelze do něj nahrávat ani fotky, ani soubory, takže delší texty dostanete do modelu jen přes copy&paste. Důvod je prostý: nový model je vlastně hodně drahý a obsáhlá dodatková data, která musí zohlednit jako kontext, jej jen prodražují. Kontextové okno pro oba modely o1 je 32 tisíc znaků, což je cca dvacetina modelu 4o v Enterprise verzi. 

Nelze s modelem o1 ani používat hlasové rozhraní, což nás v EU nemusí trápit, pro Evropu rozhraní OpenAI zatím nezprovoznilo. Důvod je právní: AI regulace v Evropě (tedy nejenom v EU, zákon přijala i Británie či Norsko) zapovídá používat analýzu emocí přes AI, což přesně hlasové rozhraní dělá.   
PS: Na netu se hned objevil návod, jak téhož způsobu přemýšlení dosáhnout jen dobrým promptováním v [Antrhopic modelu Claude Sonnet](https://x.com/_philschmid/status/1842846050320544016/)… Tady je [větší obecný článek](https://medium.com/@harishhacker3010/can-we-make-any-smaller-opensource-ai-models-smarter-than-human-1ea507e644a0). 

### Canvas (zatím jen pro placené modely)

Prostředí pro psaní textu a zdrojového kódu Canvas je odpovědí na podobný nástroj Artifacts v Claude. Pokud probíráte v režimu GPT-4o Canvas s AI něco, u čeho generuje zdrojový kód nebo text, tak se otevře editační okno, kde můžete s textem či kódem pracovat. Například můžete označit kus textu a nechat jej přeformulovat, jak vidíte na obrázku, kde používám okno k editaci Flotily. To samé se zdrojovým kódem, můžete jej nechat opravit, předělat atd. Skvělé!

[![](https://substack-post-media.s3.amazonaws.com/public/images/a9778c91-efb7-4952-ad8e-af45d54939c2_4248x2200.png)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fa9778c91-efb7-4952-ad8e-af45d54939c2_4248x2200.png)Edituji text knihy přímo v Canvasu OpenAI. Skvělé!

![](https://substack-post-media.s3.amazonaws.com/public/images/a9778c91-efb7-4952-ad8e-af45d54939c2_4248x2200.png)

Musím říct, že mě baví, jak se AI posouvá. Artifacts i Cavas jsou velmi užitečné nástroje a o1 je skvělý model, jsem zvědavý, jak na něj odpoví Antrhopic a jeho Claude. Jenže model o1 má mnoho omezení pro další práci, bude potřeba, aby se mu rozšířilo kontextové okno, tedy množství dat, které musí dodatečně zvládnout. A aby mu přibyl Canvas. 

Co je malá / velká neznámá je Google. Když OpenAI přišla s modelem o1 a jeho "řetězením myšlení", přispěchali činovníci Google s vypouštěním balónků, že oni pracují na tomtéž a jsou velmi daleko. Venku ale nic není, takže uvidíme. 

### OpenAI oceněna na 157 miliard dolarů (klidně přeskočte)

OpenAI získala nové finanční prostředky ve výši 6,6 miliardy dolarů a investoři tak ocenili tento startup na 157 miliard dolarů. Mezi investory v tomto kole patří Thrive Capital, Microsoft, SoftBank a Nvidia. Naposledy byla firma oceněna na 86 miliard dolarů na začátku letošního roku. Investoři mají právo vybrat své peníze, pokud se OpenAI nepodaří do dvou let přeměnit na ziskovou společnost. Samozřejmě je z toho trochu haló, protože OpenAI se viditelně šine k zisku, pár lidí z OpenAI odchází, ale zatím tomu nemusíte věnovat pozornost. Spoluzakladatel OpenAI Durk Kingma přestoupil do Antrhopicu, z toho tedy trochu dusno bylo, pak technický šéf (CTO) Mira Murati a šéf výzkumu Bob McGrew a viceprezident výzkumu Barret Zoph. Zase tak málo to není, atmosféra ve firmě se zahušťuje a může to bouchnout, čímž by OpenAI ztrácela náskok. 

Šéf OpenAI Sam Altman si [založil blog a koncem září na něm má jeden článek](https://ia.samaltman.com). Není úplně světoborný, je to takový manifest budoucího světa podle šéfa nejdůležitější AI firmy dneška. Na závěr tohoto newsletteru pod rozloučením vám přinesu český překlad, tady si dáme jen základní teze:

  * Technologický pokrok bude působit jako kouzlo

  * AI jako prostředek k pokroku

  * Individuální asistenti AI

  * Hluboké učení jako zlomový bod

  * Budoucnost plná potenciálu

  * Infrastruktura a rizika

  * Nutnost vyvážit přínosy a rizika




Technologický pokrok bude působit jako kouzlo

AI jako prostředek k pokroku

Individuální asistenti AI

Hluboké učení jako zlomový bod

Budoucnost plná potenciálu

Infrastruktura a rizika

Nutnost vyvážit přínosy a rizika

* * *