---
author: Patrick Zandl
categories:
- Patrickův newsletter
- AI
- Automotive
date: '2022-07-27'
layout: post
original_newsletter: '#51: O sebemotivaci a také o tom, jak Huawei může narušit kritickou
  komunikaci strategického velení USA'
title: O sebemotivaci
---

Mám celoživotní problémy se sebemotivací a tak jsem se rozhodl ji začít u sebe více zkoumat. Každý se motivujeme nějak jinak. - Mým klíčem je druhý člověk, se kterým mohu záležitost rozebrat. Stačí mi si o věci promluvit se zaujatým člověkem a najednou jde realizace sama. Článek? Říct si ho v bodech, zamyslet se nad ním - a je obratem. Kniha? Probrat s někým směr, stavbu příběhu, kapitoly, témata. Pak se to najednou posouvá. Pokud taková protistrana není, je to špatné. 

V posledních týdnech jsem se rozhodl své životní trable řešit prací. A učinil jsem dva větší pokusy. Tak za prvé jsem odfrčel za svým životním kamarádem do pustin a vytáhl jsem ho na pěší tůru Krušnýma horama, přičemž jsme objevovali, teoretizovali, povídali, brainstormovali a nakonec jsem odjel s kostrou pokračování Špicla páně. Druhý díl se bude jmenovat Kancléř páně a už to bude více klasická detektivka z doby Přemysla Otakara I. Dobu i jméno jsem věděl, i jsem věděl, že půjde o pátrání po koruně, ale zápletky, osoby a obsazení bylo třeba dořešit, to jsou takové ty maličkosti, které jsou většinou práce. 

Druhý pokus vlastně navazoval. Po samostatném rozboru betaverze knihy Digitální kapitál s několika chytrými lidmi jsem odfrčel do odloučené lokality, zavřel se tam na týden a knihu zásadně dodělal i předělal. Teď mi zbývá poslední kapitola, úvod a závěr. Bohužel jsem mezi tím ztratil přístup do odloučené lokality, kde se dalo psát v naprostém osamění, takže budu muset řešit jinou variantu. I to fungovalo skvěle a za týden práce byla kniha někde úplně jinde. 

Bohužel - a na to u sebe narážím dlouhodobě - bez incentivy jiných lidí se mi tyhle posuny nedaří a pokud, tak kvalita není taková. Bylo by samozřejmě lepší se takto umět namotivovat sám, ale to není něco, co bych rozlouskl. Shodou okolností jsem nedávno poslouchal [podcast Brain We Are s Václavem Dejčmarem](https://podcasty.seznam.cz/podcast/brain-we-are-cz/156-vaclav-dejcmar-psychedelika-paradoxy-byti-jak-byt-investor-sveho-casu-a-mysl-bojovnika-jirky-prochazky-95140), který se podobných problémů dotýkal z jiné strany - odhalování svého potenciálu. Václav Dejčmar vyzýval, aby mu lidi psali, což jsem si dal za úkol a zatím nezrealizoval. Nicméně otázka na vás, do pléna - jaké možnosti sebemotivace používáte vy? Máte zkušenosti s nějakými kurzy či setkáními na toto téma, je něco, co byste doporučili v tomhle směru osobního rozvoje? Klidně napište v odpověď na tento email - zajímají mě doporučení na články, materiály, kurzy, lidi, cokoliv k tomu, co máte nějak prověřeného - a věřím, že výcuc z toho zaujme i ostatní. 

Bohužel ty jednoduché motivace typu "udělám to a vydělám si na nové auto" na mě vůbec nefungují. A problematika motivace prostřednictvím jiných lidí je hlavně v jejich nedostatku. Nefunguje to bez lidí s vysokým IQ, analytickou schopností a slušnou znalostí debatované problematiky. Řada lidí potřebuje svého Watsona a umět to zlomit či posunout by bylo velmi přínosné. I v práci, kde jsem o jednoho takového partnera nedávno přišel a obtížně jej teď v projektu nahrazuji. 

[Leave a comment](https://zandl.substack.com/p/51-o-sebemotivaci-a-take-o-tom-jak/comments)