---
author: Patrick Zandl
categories:
- Patrickův newsletter
- Sociální sítě
- Internet
- EU
- Automotive
date: '2022-03-20'
layout: post
original_newsletter: '#44: Drony na Ukrajině, RePowerEU změny i novoroční detox'
summary_points:
- EU nařídila platformám stahovat obsah ruských státních médií, což je precedens.
- Viasat modemy byly hacknuty, což způsobilo výpadek tisíců větrných turbín.
- Rusko se odpojuje od globálního internetu, vzniká tak splinternet.
- Facebook kryptoměna Libra neuspěla kvůli odporu regulátorů a politiků.
title: Jednohubky
---

**EU nařídila internetovým platformám, aby stáhly nebo deindexovaly veškerý obsah z ruských státních médií** _([zdroj](https://eur-lex.europa.eu/legal-content/EN/TXT/?uri=uriserv%3AOJ.L_.2022.065.01.0001.01.ENG&toc=OJ%3AL%3A2022%3A065%3ATOC))_. Obsah RT se tedy nebude zobrazovat v Googlu a pokud zveřejníte odkaz, Twitter váš příspěvek odstraní. Jedná se o obrovský precedens, jehož důsledky dalece přesahují současný konflikt. Rusko na to může poukazovat jako na paralelu ke svému vlastnímu blokování, zatímco spousta dalších autokracií to bude používat jako záminku také. Sám to ale považuji za dobrý krok - na debatu o tom, jak se vyrovnat s podobně problematickými, vysloveně lživými obsahy, jsme měli hromadu času a k ničemu jsme se nedobrali. Teď, v době vrcholícího konfliktu, ale nemůžeme nepřítele nechat šířit propagandu, když tomu můžeme zabránit.

Jak jsem poznamenal koncem února, došlo k **velkému výpadku satelitních modemů společnosti Viasat** , jež způsobilo mimo jiné odpojení tisíců německých větrných turbín od centrálního řízení. Hack časově koreluje s ruskou invazí na Ukrajinu. Nyní se zdá být jasné, že šlo o sabotáž, kdy někdo pronikl do sítě a záměrně špatně konfiguroval modemy, z nichž některé používala také ukrajinská armáda. Podezřelý je zřejmý. [Zpráva Reuters.](https://www.reuters.com/business/energy/satellite-outage-knocks-out-control-enercon-wind-turbines-2022-02-28/)

### Rusko se odpojuje od internetu - splinternet je na postupu

Splinternet je výraz, který se používá pro oddělené internety. Původně výraz vznikl v momentě, kdy Čína zavedla "velký čínský firewall" oddělující a filtrující závadný obsah pro čínské uživatele, ale to ještě pořád byl jeden propojený internet. S Ruskem je to jiné - Rusko se od celosvětového internetu odpojuje a vznikají dvě důsledně odpojené sítě. Zatím tento krok není zcela dokonán, v ruských sítích jsou zablokované některé služby jako Facebook, Twitter nebo Instagram. Minulý měsíc vyzvala ukrajinská vláda organizaci ICANN, která dohlíží na systém doménových jmen na internetu, aby pozastavila přístup Ruska do systému - v podstatě odstranila stránky ".ru" z internetu - ICANN to ale důrazně odmítl. ICANN totiž nemá nad systémem doménových jmen žádnou zákonnou ani statutární pravomoc - jeho rozhodnutí přijímají všichni provozovatelé internetu dobrovolně. Proto je jeho rozhodování zdlouhavé (vše musí být odsouhlaseno konsensem), ale funguje tak, že udržuje internet pohromadě. Dobrý článek na toto téma splinternetu (nebo jak se také říká _balkanizace internetu_) [najdete na Technology Review](https://www.technologyreview.com/2022/03/17/1047352/russia-splinternet-risk/). 

### **Kryptoměna Facebooku Libra / Diem - proč umřela?**

[FT přináší postmortem projektu kryptoměny Libra](https://www.ft.com/content/a88fb591-72d5-4b6b-bb5d-223adfb893f3) společnosti Facebook, který většinou viní regulační orgány z nechuti a nedůvěry vůči Facebooku, místo aby se zabýval praktickými problémy projektu samotného. Článek je jen pro registrované uživatele, z části jej [převyprávěl pro neplatící Daniel Neilson](https://neilson.substack.com/p/collapse-libra?s=r). Závěr je stejný: přes nasazené intelektuální i technické úsilí se nepodařilo měnu s politiky vyjednat. Což podle mě bude mít důležitý dopad: zjevnou a zvyšující se nechuť Facebooku podřizovat se spolupráci se státy a regulaci. Protože, po pravdě řečeno, tentokráte to Facebook udělal správně: vytvořil návrh, předložil jej politikům i regulátorům, dva roky trpělivě jednal - a ono se nic nestalo. Libra neexistuje, ačkoliv s projektem osobně Zuckerberg byl za kdekým. Nepochybně teď přemýšlí nad tím, že kdyby to udělal "po staru" - tedy "nejdříve spustit, pak hasit problémy", dostal by sice od nějakého politika ve zprávách naloženo, ale projekt by běžel...

Vše nejlepší do nového týdne přeje 

Patrick Zandl