---
author: Patrick Zandl
categories:
- Patrickův newsletter
- AI
- Sociální sítě
- Internet
date: '2023-07-04'
layout: post
original_newsletter: "Patrickův newsletter #64 \U0001F942 Jak Twitter padnul nezaplaceným
  účtem (a poslední AI dění)"
summary_points:
- AI chatbot úřadu odpovídá na běžné dotazy občanů, ale ostrý provoz je drahý.
- Rows.com pomáhá s analýzou dat z excelových tabulek.
- Knibble.ai a Nuclia.com analyzují nahrané dokumenty, ChatPDF analyzuje knihy.
- 10web vytváří weby, Jit.codes generuje kód, stockimg.ai generuje grafiku.
title: "Co vyzkoušet, pokud chcete držet krok v umělé inteligenci?"
---

Musím se přiznat, že mě trochu mrzí, že mé politické období padlo zrovna do chvíle, kdy AI tak prudce nabírá na rychlosti. Je fascinující to sledovat a bylo by ještě lepší to implementovat a zkoušet. Je fascinující sledovat přínos chatbota, kterého jsem nakrmil daty z úřadu a kterého se můžete ptát na otázky typu “potřebuji na stavbu plotu stavební povolení” nebo “kolik je poplatek za odpady” - takové ty nejběžnější dotazy. Možná by si taková úřední aplikace zasloužila ostrý provoz, jenže za mé peníze se mi do něj nechce, platí se za objem dotazů - a za peníze úřadu je to moc nová technologie.

A pokud chcete být in vy, na co byste se měli mrknout?

Vzniká celá řada služeb, které se snaží vám pomoct s analýzou dat. Pokud máte občas něco vykoukat z excelové tabulky, zkuste Rows.com …

**Analýza vašich dokumentů?** To je odvětví, o kterém jsem teď mluvil. Platforma, do které nahrajete svoje dokumenty a ona vám odpoví na dotazy. Zkuste [Knibble.ai](https://knibble.ai/) nebo [Nuclia.com](https://nuclia.com/) \- sám to používám, když potřebuju něco analyzovat. Nahraju sem vědecké studie, jejich metastudie a ptám se na to, co mě zajímá, aniž bych stovky stránek musel pročítat. Do třetice vyzkoušejte superjednoduchý [ChatPDF](https://www.chatpdf.com/) \- je super na analýzu jedné velké knihy. 

**AI vytváří i weby**. Takovému [10web](https://10web.io/) řeknete, jak má váš web vypadat a on vám jej vytvoří. Na jednoduché weby zcela dostačující. Chcete přímo kódovat, HTML, CSS a Javascript? [Jit.codes](https://jit.codes/) zadáte, co chcete vygenerovat a ona vygeneruje zdrojový kód. 

Potřebujete **grafiku** , nebo třeba přebal knihy? Místo fotobanky použijte [stockimg.ai](https://stockimg.ai/).

Na ProductHuntu, serveru, který sleduje nově se rozebíhající projekty, je [kategorie Umělé inteligence](https://www.producthunt.com/topics/artificial-intelligence) dnes nejnadupanější a nejrychleji rostoucí kategorií. Vyplatí se ji sledovat nebo alespoň tu a tam projít, zda už se i ve vaší oblíbené oblasti něco neobjevilo. 

Pokud potřebujete **udělat presentaci** , pak [Magicslides.app](https://www.magicslides.app/) má dobře našlápnuto stát se vedoucí aplikací v tomto oboru a jsem zvědav, co to udělá například s Prezi. 

Rychle rostoucím segmentem je **vše kolem HR**. Některé služby [umožní vytvořit či vylepšit](https://www.fixmyresume.xyz/) životopisy, [Rezi](https://www.rezi.ai/resume-checker) umí životopisy taky zkontrolovat. tím to začalo, to bylo jednoduché aplikování ChatGPT. Další služby už jdou dále - životopisy umí analyzovat a předselektovat kandidáty, nabídnout další HR služby. Tady je [dobrý přehled firem](https://capacity.com/learn/ai-chatbots/ai-hr-software/), které v HR s AI něco nabízejí.