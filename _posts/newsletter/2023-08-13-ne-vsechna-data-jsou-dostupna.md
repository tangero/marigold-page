---
author: Patrick Zandl
categories:
- Patrickův newsletter
- Apple
- AI
- Mobilní technologie
- Internet
- Česko
date: '2023-08-13'
layout: post
original_newsletter: 'Patrickův newsletter #66: Potíže s průlomovými změnami prostřednictvím
  AI'
summary_points:
- Společenské vědy hrají klíčovou roli v rozvoji AGI, protože zprostředkovávají nezapsané
  znalosti.
- Projektové týmy balancují mezi kulturní homogenitou a inovačním potenciálem při
  začleňování AGI.
- Reverzní inženýrství a rozšíření senzorů AGI pomáhají postihnout nezapsané zkušenosti
  pro výuku.
- Syntéza společenských věd s technologiemi je nezbytná pro rozvoj AGI, ale zatím
  nezačala.
title: "Ne všechna data jsou dostupná"
---

V Česku tolik vysmívané společenské vědy jsou jedním z hnacích motorů rozvoje AI do AGI. Velká část informací totiž není nikde zapsaná, dostupná, jsou to kulturní a společenské zvyklosti sdílené v komunitě, nebo pracovní postupy, které se předávají v rámci komunity, řemesla. V pracovním prostředí jsme zvyklí uplatňování těchto informací nazývat intuice nebo zkušenost, často jsou to tak velké detaily nebo neobjektivizovatelné názory a postřehy, že nejsou zaznamenávány a jsou předávány jen v rámci lidské výuky. Například tehdy, když se při atestaci lékař učí rozpoznávat choroby od zkušenějšího lékaře, nebo když starší právník poučuje nováčka, jak si má všímat nálady soudců. Je věcí sociologů a kulturologů přijít s tím, jak tyto informace zprostředkovat AGI. 

Tento problém je známý všem zkušeným projektovým manažerům, protože určuje způsob, jakým se staví řešitelský tým. Pokud postavíte tým z jednoho kulturního prostředí, zmenšíte režii potřebnou na výměnu informací, na druhou stranu tím také omezíte inovační potenciál. Jak naučit vnímat AGI tuto neobjektivizovanou a nezapsanou zkušenost a jak pracovní týmy obohatit o AGI?

Jak tento handicap ve výuce postihnout? Částečnou pomocí může být reverzní inženýrství. Již dnes je umělá inteligence schopna si zpětně odvodit postup, když zná výsledek. Pokud do ní nahrnete dostatek snímků onkologických pacientů a informací o jejich chorobě, umí najít “vzor”, podle něhož může diagnostikovat další snímky. Tento postup ale není vždycky možný zcela jednoduše. Předpokládám, že dalším řešením bude rozšíření škály senzorů, jimiž bude AGI disponovat tak, aby měla dostatečný přísun dat. Představte si mobilní telefon, který trvale vnímá vše kolem vás a v centrálním cloudu se snaží to interpretovat ne proto, aby vás špicloval, ale aby vydestiloval tyto rozptýlené znalosti. Že si to nikdy dobrovolně neaktivujete? Inu, každá doba má svá očička, která strašně legračně sledují pohyb kurzoru na obrazovce (narážka na SW z přelomu tisíciletí, který ve skutečnosti zjišťoval, co s počítačem děláte a jaké weby navštěvujete). Bude se AGI účastnit výuky na prestižních univerzitách a budou proti tomu univerzity protestovat?

Ve skutečnosti jen málo rozumíme podstatě lidské inteligence, vědomí, morálky a lidskosti a tam, kde víme, to příliš málo akceptujeme sami, natož, abychom to promítali do digitálních systémů. Syntéza společenských věd s technologiemi je pro další rozvoj AGI nezbytná a ani jsme s ní nezačali. Tři Assimovy zákony robotiky nestačí - a jen tak mimochodem, jsou mýtem.