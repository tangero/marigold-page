---
author: Patrick Zandl
categories:
- Patrickův newsletter
- Sociální sítě
- Bezpečnost
- EU
date: '2022-08-07'
layout: post
original_newsletter: 'Patrickův newsletter #52: Facebook bude muset stáhnout své služby
  z EU - a k čemu bude Amazonu iRobot?'
summary_points:
- Meta hrozí stažením Facebooku a Instagramu z EU kvůli sporům o výměnu dat.
- Meta toto oznámení podala regulačním orgánům, ne veřejně, což značí vážnost situace.
- Irský regulátor zvažuje zákaz předávání dat uživatelů Facebooku do USA.
- Nová dohoda mezi EU a USA je nepravděpodobná kvůli sběru dat americkými službami.
title: "Bude muset Facebook a Instagram odejít z EU?"
---

Tohle je velmi zajímavá situace. Společnost Meta ústy (či spíše klávesnicí) svého nejvyššího představitele Marka Zuckerberka minulý týden zopakovala tvrzení z letošního února. Pokud nedojde k dohodě mezi USA a EU ohledně výměny dat, bude muset Meta stáhnout své služby Facebook a Instagram ze zemí EU. Zdroj: [BNN](https://www.bnnbloomberg.ca/meta-repeats-threat-it-may-pull-facebook-instagram-from-europe-1.1798780) [Bloomberg](https://www.bnnbloomberg.ca/meta-repeats-threat-it-may-pull-facebook-instagram-from-europe-1.1798780). 

V únoru se obecně soudilo, že jde o nepokryté vyhrožování Evropské unii. Jenže tentokráte šlo o suché oznámení podané společností Meta k americkým regulačním orgánům, nikoliv směřované k veřejnosti. Společnost je povinna informovat o závažných skutečnostech, které mohou mít dopady na její hospodaření, což by bezpochyby ztráta eurounijních trhů byla. Naopak toto prohlášení Meta nevydala příliš veřejně, ani nahlas, což znamená, že obecně jej netouží používat k nátlaku ani na EU, ani na USA. To znamená, že hrozba je velmi vážná. 

Zrekapitulujme si, o co jde. Irská komise pro ochranu údajů by mohla v příštích třech měsících vydat klíčové rozhodnutí o možném zákazu předávání údajů mezi EU a USA na základě takzvaných standardních smluvních doložek. To by mohlo ochromit transatlantické datové toky, zejména předávání dat od evropských uživatelů Facebooku do amerických datových center. 

Kontroverze ohledně předávání dat se datuje od roku 2013, kdy Edward Snowden odhalil rozsah špehování ze strany americké Národní bezpečnostní agentury. Překvapivé rozhodnutí nejvyššího soudu EU z roku 2020 svrhlo takzvaný Štít na ochranu soukromí (Privacy Shield), transatlantický pakt o předávání údajů, kvůli dlouhodobým obavám, že údaje občanů nejsou v bezpečí před americkým sledováním. Následovalo zkoumání situace, než dohledový úřad v předběžném rozhodnutí v únoru uvedl, že předávání údajů do USA v rámci standardních smluvních doložek "by mělo být pozastaveno", načež byly dotázány regulační orgány jednotlivých států a teprve podle nich má být rozhodnuto. To se ale zřejmě nestihne před rozhodnutím irského dohledového orgánu, pod nějž Facebook spadá (jeho volba kvůli daním). 

Irský regulátor tedy nově přeložil návrh rozhodnutí, které by službám Facebook a Instagram zakázalo předávat osobní údaje Evropanů do USA, protože již neexistuje žádný právní základ pro pokračování těchto přenosů dat. A Facebook naopak nemá služby postavené tak, aby umožňovaly fungování bez předávání dat mimo jurisdikci EU. 

Řešením by samozřejmě mohla být nová dohoda mezi EU a USA. Jenže taková dohoda je dnes málo pravděpodobná minimálně do doby, než americké zpravodajské služby neukončí hromadný sběr evropských údajů neposkytnou Evropanům způsob, jak si stěžovat a případně zastavit i sběr takových dat.

Mám za to, že Meta se bude snažit řešení najít, ale rychlé technické řešení situce nemá. Oddělit data mezi evropskými a americkými datovými centry i právními subjekty není v takovém množství jednoduché a navíc by to komplikovalo hlavní jejich užití pro společnost Meta: důkladnou analytiku a ovlivňování chování uživatelů. Jenže pokud k dohodě nedojde, bude muset Meta vyjednat nějaké dočasné podmínky a odklady nebo služby z eurounijního trhu stáhnout. 

Pak by se ale mohlo přijít na to, jak moc lidem její služby škodí a o co lépe jim je bez nich...

* * *