---
author: Patrick Zandl
categories:
- Patrickův newsletter
- Google
- Microsoft
- AI
- Mobilní technologie
- Internet
- Bezpečnost
date: '2023-02-12'
layout: post
original_newsletter: "Patrickův newsletter #63 \U0001F916 Naděje roku: procesory RISC-V
  a hromada AI novinek"
title: "\U0001F5E3️Umělá inteligence Google Bard má konkurovat ChatGPT"
---

Google do nového roku v oblasti umělé inteligence nevykročil nejlépe. Jistě, v poslední době na sebe pozornost strhává chatGPT od OpenAI. Nový chatbot s umělou inteligencí od Googlu nazvaný Bard měl být důstojnou odpovědí. Jenže jeho jeho první ukázka skončila faktickou chybou. Bot byl [oznámen v pondělí](https://blog.google/technology/ai/bard-google-ai-search-updates/) jako konkurent ChatGPT společnosti OpenAI a měl být "v příštích týdnech více dostupný veřejnosti". V ukázce byl Bard dotázán na nové objevy vesmírného teleskopu Jamese Webba a odpověděl třemi odrážkami, včetně tvrzení, že teleskop "pořídil vůbec první snímky planety mimo naši sluneční soustavu". Toto tvrzení však bylo nesprávné. Jenže astronomové rychle upozornili, že první snímek exoplanety byl pořízen v roce 2004 a nebyl pořízen James Webb Space Telescope.

A další malér. Na pódiu před malým osobním publikem v Paříži měla viceprezidentka vyhledávače Google Liz Reidová předvést produkty, mezi něž patřilo "multisearch", funkce vizuálního vyhledávání Google Lens s umělou inteligencí, která umožňuje uživatelům vyhledávat tak, že pořídí obrázek a popíší, co by chtěli najít nebo funkce "Immersive View" v Mapách Google, která umožňuje 3D průlet velkými městy, a nová verze Překladače Google. Jenže při živé ukázce nemohla Reidová telefon najít a funkce předvést, takže se muselo pokračovat (referuje [ArsTechnica](https://arstechnica.com/information-technology/2023/02/in-paris-demo-google-scrambles-to-counter-chatgpt-but-ends-up-embarrassing-itself/?utm_source=tldrnewsletter)). To byl k dispozici jediný telefon s těmito funkcemi? To neměla v kapce vlastní telefon, kde betaverze produktu také běží? To vypadá, že se akce šila hodně rychlou jehlou a rychle se doplňovaly trumfy vůči Microsoftu. 

[Akcie Google poklesly o 9%](https://www.businesstoday.in/markets/global-markets/story/google-loses-over-100-billion-m-cap-after-chatbot-bard-gives-wrong-answer-in-ad-369572-2023-02-08) ... 

Naopak slušně se daří Microsoftu. Ten představil vyhledávací desktop aplikaci Bing kombinovanou právě s chatGPT, která funguje, jak byste čekali: dává odpovědi na vaše otázky. Microsoft pro jistotu do OpenAI posílá desetimiliardovou investici. A tlačí AI všude: od Teamsů, přes Office balíky, až po další zlepšování Github Copilota nebo Edge prohlížeče. Nově se v Edge můžete podívat na web stránku a nechat si například udělat její shrnutí. 

V [dlouhém rozhovoru pro The Verge](https://www.theverge.com/23589994/microsoft-ceo-satya-nadella-bing-chatgpt-google-search-ai?utm_source=tldrnewsletter) vysvětluje šéf Microsoftu Satya Nadella, proč si myslí, že s AI vůči Google uspějí. Nadella připomíná, že pro ně (Microsoft a OpenAI) je klíčová bezpečnost modelu, tedy způsoby klasifikace, zkreslení, škodlivý obsah. OpenAI vybudovala obrovský tým ručního třídění dat tak, aby do modelu pronikala jen správná data (jistě, za chvíli se tomu začne taky říkat cenzura). 

Svůj chat AI modul ukázala i společnost, u které bychom to tak nečekali, ale která má překvapivě dobře našlápnuto: Quora. To je server, kde můžete klást otázky a dostávat odpovědi od živých lidí. Není to diskusní server, je to otázkový server, kde najdete odpovědi vlastně na všechno. Firma data zřejmě použila k tomu, aby doplnila jazykový model. [Quora Poe](https://techcrunch.com/2023/02/06/quora-opens-its-new-ai-chatbot-app-poe-to-the-general-public/?guccounter=1&guce_referrer=aHR0cHM6Ly9kdWNrZHVja2dvLmNvbS8&guce_referrer_sig=AQAAAAPBANmHvbg0TkJhcH4h4MTjd8Yx1Ru3rwBXuJhZ-kJnblCSM4q5o_2ofTUC6vaLS1_D1PSD-zDPcG5kVCDISPzEQGdYT8TuMee7QT0y-kj2K-gb7mKZLsYiKqz7E60eZ-Ae9U4Hjs2UuUFcBYLEa3Y7RiEC1CujXlkZirVUghuk) je mobilní aplikace, která používá dvě technologie pro tři různé chatboty v sobě obsažené. Za prvé chatGPT od OpenAI a za druhé u nás méně známý model od Anthropic. Musím říct, že v češtině dávala překvapivě mizerné výsledky na těch pár dotazech, co jsem zkoušel, pak mě to přestalo bavit. 

Na praktické ukázky nově oznámených technologií si ještě počkejme.