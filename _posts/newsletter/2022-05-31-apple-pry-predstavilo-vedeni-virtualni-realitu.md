---
author: Patrick Zandl
categories:
- Patrickův newsletter
- Apple
- AI
- Startupy
- EU
date: '2022-05-31'
layout: post
original_newsletter: 'Patrickův newsletter #48: Špicl páně vyšel, na Apple novinky
  se čeká'
summary_points:
- Apple údajně prezentoval VR brýle představenstvu a registruje realityOS ochranné
  známky.
- WWDC 2022 pravděpodobně představí iOS 16 s widgety na uzamčené obrazovce a přepracovanými
  notifikacemi.
- iPadOS 16 má vylepšit práci s okny a multitasking, což uživatelé ocení.
- WatchOS 9 pro Apple Watch přinese nové zdravotní funkce a přepracované každodenní
  funkce.
title: "Apple prý představilo vedení virtuální realitu"
---

Teď nemyslím plnění obchodních plánů, Apple není žádný startup, tam reporting běží přesně a jak po drátkách, žádné vzdušné zámky. Myslím opravdová zařízení pro AR/VR, tedy údajně brýle pro virtuální realitu. Alespoň to tvrdí agengura Bloomberg, podle níž byly VR brýle presentovány představenstvu společnosti Apple. K tomu připočtěte, že se v minulosti objevily zmínky o realityOS ve zdrojových kódech a nyní i v registrovaných ochranných známkách a zdá se, že představení virtuální reality od Apple se blíží. Za týden, 6. června 2022 začíná Apple svou tradiční vývojářskou konferenci WWDC, že by se tam oznámilo zpřístupnění vývojářských nástrojů? Spíše ne. 

### Co na WWDC 2022 uvidíme?

Vývojářská konference WWDC je tradičně o software a podpoře vývojářů. I to je důvod, proč by se zde nějaký vývojový kit pro virtuální realitu mohl objevit a vývojáři by mohli začít vyvíjet. Jsou ale i další očekávaná témata. 

**iOS 16** se považuje za nutnost, která bude na WWDC představena. Novou funkcí mají být hlavně drobné aplikace, widgety, které by nově byly i na uzamčené obrazovce. Údajně nový iPhone 14 bude mít možnost stále zapnutého displeje, na němž budou widgety svítit. Důležitou změnou mají být notifikace - ty by větší přepracování už potřebovaly, takže se těším na to, co iOS předvede. Zatím jsem to vyřešil tak, že jsem si notifikace (až na výjimky) u všech aplikací zakázal, protože začínám být přenotifikovaný. A také jsem přestal používat Apple Watch, které si neustále vyžadovaly moji pozornost. A já jim ji věnovat nechtěl. 

**iPadOS 16** má vylepšit práci s okny a s prací s více úlohami. Ne každý to pochopil. Já se můžu vždycky vzteknout, když na iPadu omylem rozdělím obrazovku na další okno a nevím, jak se toho zbavit. A nakonec teprve tento týden jsem přišel na to, že na Macu mohu déle přidržet tlačítko myši na zelené tečce v levém rohu aplikačního okna - a že mi to nabídne přesun aplikace na iPad nebo rozdělit obrazovku souběžně s jinou aplikací. 

Co bude nového v **macOS 13 nazvaném Mammoth** , se zatím mnoho neví. Má být přepracovaná konfigurace, aby víc odpovídala konfiguraci v iOS, mají být zpřehledněny okna aplikací. A lepší podpora spolupráce s Watch a iPhone. Pár myšlenek je [tady ve článku 9to5mac](https://9to5mac.com/2022/05/29/macos-13-what-we-know-so-far/). 

Důležitých změn se mají dočkat Apple Watch s novou verzí **WatchOS 9**. Mají být podporované nové zdravotní funkce a mají být přepracovány každodenně používané funkce, což mnoho neřekne. Tak jsem zvědav a těším se. A velkou změnu [mají přinést Apple Watch 8](https://medium.com/macoclock/apple-watch-series-8-will-be-revolutionary-f3eda693596a) \- měření teploty, přepracovaný design, detaily zase nevíme a jak už jsem dneska říkal, holt uvidíme... 

Co by mě zajímalo, je představení MacBook Air s čipem M2, ale hardware se na WWDC moc nepředstavuje, takže v to nedoufám.