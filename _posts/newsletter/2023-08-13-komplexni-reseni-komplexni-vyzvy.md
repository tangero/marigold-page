---
author: Patrick Zandl
categories:
- Patrickův newsletter
- AI
- Internet
- EU
- Automotive
date: '2023-08-13'
layout: post
original_newsletter: 'Patrickův newsletter #66: Potíže s průlomovými změnami prostřednictvím
  AI'
title: Komplexní řešení, komplexní výzvy
---

Když se na seznam problémů stojících před transformativním pojetím AI podíváme, nutně vidíme jeho obsáhlost. A nelze nevidět nutnost celkového posunu, ve všech parametrech. Vyřešení jedné skupiny problémů nemusí a pravděpodobně ani nebude stačit. Jenže vyřešit všechny tyto problémy je náročné a bude to nepochybně i zdlouhavé. V řadě případů se může vývoj na dlouho zaseknout, nezapomínejme na to, že technologický rozvoj má tendenci pohybovat se ve skocích a ty skoky nemusí být rovnoměrné mezi jednotlivými odvětvími a zdánlivě neproduktivní periody mohou být deprimující. 

Proto se domnívám, že dosažení transformativního pokroku hnaného obecnou umělou inteligencí je ještě na dlouhou dobu vzdáleno. A tím myslím čtvrtstoletí. Umělá inteligence teď absorbcí velkých jazykových modelů udělala velký skok, jenže další skoky nejsou úplně nadohled. To neznamená, že nemohou přijít a statistika nám ani příliš nepomůže. Až přijdou, tak přijdou a zpětně viděno bude jasné, že se k nim schylovalo. Ale také ekonomika a společnost potřebuje absorbovat relokaci zisků: bývá zvykem, že nástup nové technologie se zpomalí poté, co se trh přerozdělí, jako se tomu stalo ve všech třech fázích internetu. To v době, kdy noví vítězové si budou chtít vyzdvihnout a především užít své zisky. 

Zabýváme-li se tedy riziky umělé inteligence, můžeme se právem domnívat, že v nejbližších letech nenarazíme na onu existenční hrozbu, kterou do ní promítá scifi literatura a její kritikové. Je možné že samořiditelný automobil chybou v algoritmu přejede svého pána, bude hacknut, nebo že UI v dronu postřílí vlastní vojáky, ale tyto scénáře jsou na úplně jiné koleji, než obecná vzpoura strojů vůči lidem. Nejpalčivější škody AI blízké budoucnosti jsou její snadné zneužití pro nekalé účely a její předpojatost. 

Pro sledování rozvoje AGI je nutné sledovat a vyhodnocovat pokrok a rizika v široké škále odvětví, od samotných samoučících algoritmů, přes propojení sociálních věd s AI, až třeba po jemnou servo- a především biomechaniku. 

Výzvy obecné umělé inteligence jsou dnes mnohem širší, než se zdá. 

Alespoň máme nad čím přemýšlet.

_Vše nejlepší do nového týdne přeje_

 _Patrick Zandl_