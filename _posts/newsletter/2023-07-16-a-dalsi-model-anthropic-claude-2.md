---
author: Patrick Zandl
categories:
- Patrickův newsletter
- Google
- AI
date: '2023-07-16'
layout: post
original_newsletter: 'Patrickův newsletter #65: Google má AI Bard v češtině, na AI
  maká Elon Musk i já!'
summary_points:
- Anthropic získal 1,5 miliardy dolarů investic na vývoj jazykových modelů.
- Claude od Anthropic monitoruje Slack a vytváří sumáře komunikace pro firmy.
- Claude 2 konkuruje ChatGPT, nabízí vylepšené kódování, matematiku a uvažování.
- Claude 2 analyzuje až 75 tisíc slov, což je více než GPT4.
title: A další model -  Anthropic Claude 2
---

Společnost Anthropic je významný hráč na poli umělé inteligence, od roku 2021 posbírala 1,5 miliardy dolarů investic od společností jako Google, Zoom nebo Salesforce, to abych jmenoval jen ta technologická jména, ne investiční firmy. Firma se zaměřuje na jazykové modely se speciálním určením - ve viditelném spektru se pak její jazykový model nazvaný Claude snaží zpracovávat komunikaci například na Slacku, takže si od něj můžete nechat hlídat kanál na Slacku a pak dostat sumář, co se tam důležitého probíralo. Obchodní model Antrhopicu se zatím zaměřuje na velkoobchodní prodej, tedy na dodávku Claude firmám, které nechtějí podporovat Google a jeho Barda nebo ChatGPT. 

Nová verze jazykového modelu Claude 2 je dostupná zákazníkům v USA a Británii, osobně jsem ji ještě nezkoušel. Claude 2 přímo konkuruje ChatGPT jako přátelštější, nadšenější kolega nebo osobní asistent, při hovoru s ním máte prý lepší pocit z komunikace. Ve srovnání s předchozími modely má model také významná vylepšení v kódování, matematice a uvažování. Plus do něj přímo můžete nahrát i rozsáhlý text a popovídat si o něm s Claude. Například si nechat udělat sumář, prověřit některé hypotézy z textu atd. Claude totiž dokáže analyzovat 75 tisíc slov (100 tisíc [tokenů](/ai/tokeny-versus-slova/), zatímco GPT4 zvládne pouze 32,7 tisíc tokenů. Lidem trvá 5 hodin, než zpracují 100 tisíc tokenů. Claude to zvládne za méně než minutu!

Claude 2 je zatím v stádiu ranného rozjezdu, ale je už teď vidět, že jeho silnou stránkou je zpracování textu, jeho editace, programování a práce s daty. Sledujme ho. 

[Detaily firma představuje zde](https://www.anthropic.com/index/claude-2). 

* * *