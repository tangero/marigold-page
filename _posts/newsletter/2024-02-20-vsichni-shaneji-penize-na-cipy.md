---
author: Patrick Zandl
categories:
- Patrickův newsletter
- Apple
- AI
- Sociální sítě
- Mobilní technologie
- EU
- Automotive
date: '2024-02-20'
layout: post
original_newsletter: "Patrickův newsletter #73: \U0001F973 Před branami všeobecné
  umělé inteligence...?"
summary_points:
- AI čipy zažívají obrovskou poptávku, Nvidia nestíhá a Meta utrácí miliardy.
- Masajoši San shání 100 miliard dolarů na projekt Izanagi, konkurenci Nvidii.
- Čína rekordně nakupuje vybavení na výrobu polovodičů, obchází tak americké embargo.
- Obchodní válka USA a Číny stupňuje výdaje a omezuje obchod.
title: "Všichni shánějí peníze na čipy"
---

Prudký nárůst poptávce po AI také přinesl nebývalou poptávko po čipech. Nvidia, dnešní leader v čipech pro trénování AI, nestíhá vyrábět a dodávat. Meta investuje 10 miliard dolarů do nákupu čipů na trénink AI v průběhu roku, jedna čipová sestava Nvidia H100 stojí kolem milionu korun, takže utrácení do AI čipů jde hodně rychle. Sam Altman shání sto miliard dolarů na to, aby mohl pro OpenAI vyrábět čipy. Peníze na čipy shání kdekdo.

Projekt Izanagi je nový čipový podnik zakladatele společnosti Softbank Masajoši Sana. Projekt má konkurovat Nvidii v oblasti procesorů umělé inteligence. Projekt se snaží doplnit společnost Arm Holdings společnosti Softbank, která navrhuje architektury procesorů. Není jasné, zda procesory umělé inteligence navržené v rámci projektu Izanagi budou vycházet z technologií vyvinutých společností Arm. Projekt může ovlivnit plány společnosti Arm na vytvoření referenčních návrhů čipů pro různé pracovní zátěže. Je oddělen od jakékoli spolupráce s OpenAI. Podstatné je, že Masajoši San do projektu chce sehnat investici kolem 100 miliard dolarů - a je to člověk, kterému se to pravděpodobně podaří.   
_(Na okraj, Izanagi je ústřední božstvo japonského šintoismu. Izanagi společně se svou sestrou a zároveň družkou Izanami měli dokončit stvoření Země. Trochu nafoukané jméno projektu, proto to zmiňuju.)_

Je otázka, kolik místa pro čipové firmy tu ještě je. Pokud se bavíme o těchto firmách, mějme na paměti, že to obnáší návrháře čipů, ne jejich skutečné výrobce. Vyrábět je pravděpodobně bude TSMC, které jediné dnes disponuje dostatečnou výrobní základnou. A v takovém případě je otázka, zda by se Softbanku nevyplatilo koupit třeba Cerebras zabývající se výrobou cloudových a trénovacích ASICů a nebo Tenstorrent zaměřený na ASICy pro datacentra pro AI. Ale abychom si to řekli jasně: co Masajoši dělá, dobře dělá a nevsázel bych vlastní peníze proti jeho názoru…  
 _Přečtěte si článek na[Forbesu o čipových fimách v roce 2024](https://www.forbes.com/sites/karlfreund/2024/02/13/ai-chip-vendors-a-look-at-whos-who-in-the-zoo-in-2024/?sh=5df10478f6ed)._

Mezitím rekordních hodnot dosahuje nákup vybavení na výrobu polovodičů do Číny. Čína intenzivně nakupuje jakékoliv vybavení, jak nové, které je možné přes americké sankce sehnat, tak staré linky, které stále mohou dobře sloužit pro výrobu automotive elektroniky. Čínský dovoz litografických strojů na výrobu čipů dosáhl v roce 2023 rekordní výše více než 7 miliard USD a oproti předchozímu roku vzrostl o více než 270 %. Prudce rostou exporty jak nizozemského ASML do Číny, tak japonského Tokyo Elektron. Čína se tak poněkud brání americkému čipovému embargu, které dopadlo především na špičkové AI čipy a na zařízení pro jejich výrobu. 

Probíhající válka o polovodiče však poukazuje na stupňující se cyklus nákladného obchodního konfliktu velmocí, který se stal dominantním prvkem hospodářské politiky. Budování nadbytečných kapacit k posílení dodavatelských řetězců má značné náklady, stejně jako přerušení nebo přesměrování bilaterálního obchodu mezi dvěma největšími ekonomikami světa. Obchodní válka mezi USA a Čínou se v průběhu času jen stupňovala a úroveň výdajů na průmyslovou politiku a intenzita obchodních omezení, které jsou v současnosti uplatňovány, by byly ještě před deseti lety nemyslitelné. Obě země v současné době platí tyto náklady a teprve se ukáže, zda některá z nich bude schopna z vítězství vytěžit výhody. 

**Jednohubky na závěr**

  * 📲 [WAVE AI](https://waveapp.ai) je mobilní aplikace, kterou hodně používám a platím za ni pětistovku za měsíc bez reptání. Dělá mi zápisy z porad. Prostě pustíte aplikaci a ona vám udělá po poradě zápis. Když se vám nelíbí, tak jí řeknete, že ho má předělat se zaměřením na finanční rovinu projektu atd. Zatím jen pro iOS. 

  * ✈️ Co brání leteckému průmyslu ve výrobě nových komerčních letadel? [článek](https://www.construction-physics.com/p/a-cycle-of-misery-the-business-of).

  * 📔 Squad je zajímavý AI nástroj pro stavbu produktové strategie. [Služba](https://meetsquad.ai/). 

  * 👩‍🔬 SciSpace je služba pro analyzování a výzkumy, skvělé, když se do něčeho chcete ponořit. [Služba](https://typeset.io/). 




📲 [WAVE AI](https://waveapp.ai) je mobilní aplikace, kterou hodně používám a platím za ni pětistovku za měsíc bez reptání. Dělá mi zápisy z porad. Prostě pustíte aplikaci a ona vám udělá po poradě zápis. Když se vám nelíbí, tak jí řeknete, že ho má předělat se zaměřením na finanční rovinu projektu atd. Zatím jen pro iOS. 

✈️ Co brání leteckému průmyslu ve výrobě nových komerčních letadel? [článek](https://www.construction-physics.com/p/a-cycle-of-misery-the-business-of).

📔 Squad je zajímavý AI nástroj pro stavbu produktové strategie. [Služba](https://meetsquad.ai/). 

👩‍🔬 SciSpace je služba pro analyzování a výzkumy, skvělé, když se do něčeho chcete ponořit. [Služba](https://typeset.io/). 

Tak a to je pro tentokráte všechno. 

Vše nejlepší přeje

Patrick Zandl

 _PS: Tento newsletter byl rozeslán na 3051 adres._