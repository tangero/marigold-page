---
author: Patrick Zandl
categories:
- Patrickův newsletter
- AI
- Internet
date: '2024-03-23'
layout: post
original_newsletter: '#74: Apple vyměnilo auta za AI'
title: Reddit je na burze a prodá data do cizí AI
---

Ve čtvrtek [Reddit](https://www.reddit.com) úspěšně vstoupil na newyorskou burzu s tickerem "RDDT". Reddit u nás není tak známý, spíše mezi nerdy, v USA je označovaný za _"titulní stránku internetu"_. Umožňuje sdílet a sledovat obsah témat, která vás zajímají. A dobře. Reddit je první významnou platformou sociálních médií, která vstoupila na burzu od roku 2019, kdy se to podařilo Pinterestu. Akcie této sociální platformy při svém obchodním debutu posílily o 48 % z ceny 34 dolarů při primární veřejné nabídce a chvílemi se obchodovaly i přes 50 dolarů za akcii, což byla krásná prémie. Otázka samozřejmě je, jak to bude dál. 

Reddit totiž svůj obchodní model už několik měsíců nestaví na tom, že prodává reklamu. Za tu vloni utržil 800 milionů dolarů, ale také 90 milionů výsledné ztráty. Jenže z reklamy by nemohl růst slibovaných 20% ročně. Kde ten nárůst tržeb vezme? Z prodeje dat firmám, které se zabývají trénováním LLM modelů. On totiž Reddit má poměrně dosti pečlivě a dlouho (19 let) shromažďovaný a spravovaný obsah, miliony rad, návodů a dokumentů, které je skvělé použít pro trénink LLM. Jenže Reddit za to požaduje peníze, brání se tomu, abyste si jen tak nastahovali jeho data. A mimo jiné kvůli tomu schytává kontroverzi, protože řadě uživatelů to zase nevoní. Neměli dojem, že vkládají své rady a názory proto, aby na nich vyrostla umělá inteligence. Ale smůlu mají, to zase jo, podmínky to Redditu umožňují. 

* * *