---
author: Patrick Zandl
categories:
- Patrickův newsletter
- Apple
- Google
- AI
- Mobilní technologie
- Internet
date: '2023-01-09'
layout: post
original_newsletter: 'Patrickův newsletter #62: Technologie roku? Generativní umělá
  inteligence!'
summary_points:
- iPhone 14 umožňuje satelitní komunikaci v oblastech bez signálu.
- Qualcomm Snapdragon Satellite nabídne obousměrné SMS na Androidu přes 66 Iridium
  satelitů.
- Snapdragon Satellite bude dostupný v nových telefonech s Qualcomm hardwarem v druhé
  polovině roku.
- T-Mobile a Starlink plánují podobnou satelitní službu pro telefony.
title: "Satelitní signál do normálních mobilů"
---

Nové iPhone 14 mají schopnost připojit se k satelitní síti a komunikovat i v odlehlých oblastech bez klasického terestrického signálu. Tuhle schopnost nicméně chce trumfnout Qualcomm, který tutéž funkci prostřednictví 66 satelitů Iridium chce nabídnout i v telefonech s operačním systémem Android. Služba Snapdragon Satellite umožní obousměrný přenos SMS zpráv, tedy větší komfort než jednostranné komprimované nouzové zprávy na iPhone. iPhone používá Globalstar, který má pouze 24 satelitů pokrývajících celý svět, takže Iridium bude nabízet kvalitnější přenos zpráv a pokrytí. Služba nicméně bude fungovat jen s novými telefony vybavenými hardware od Qualcommu. Jedna věc je na tom zajímavá: Qualcomm je výrobce čipových sad pro mobilní telefony, velký držitel patentů, ale pro běžné uživatele v podstatě neviditelná firma. V poslední době se nicméně snaží ke svým čipům přibalovat i službu, kterou uživatelé vidí - jako třeba právě Snapdragon Satellite. 

Qualcomm tvrdí, že služba bude v telefonech dostupná v druhé polovině roku pro telefony uvedené na trh v Severní Americe a Evropě. Hardwarová podpora technicky začíná v SoC Qualcomm Snapdragon Gen 2, který již má několik ohlášených zařízení, ale vypadá to, že satelitní kompatibilita bude doplňkovou funkcí, kterou musí výrobce podporovat. 

Podobnou službu bude také nabízet americký T-Mobile s Muskovou sítí Starlink, až ji upgraduje na druhou generaci ([detaily zde](https://in.mashable.com/tech/43775/elon-musks-spacex-will-now-let-you-connect-your-phones-to-starlinks-internet-heres-how)). Tak se stane v průběhu dalšího roku.