---
author: Patrick Zandl
categories:
- Patrickův newsletter
- Mobilní technologie
- Internet
- Česko
- EU
date: '2022-08-07'
layout: post
original_newsletter: 'Patrickův newsletter #52: Facebook bude muset stáhnout své služby
  z EU - a k čemu bude Amazonu iRobot?'
summary_points:
- Amazon převezme iRobot za 1,7 miliardy dolarů, firmu známou robotickými vysavači
  Roomba.
- iRobot vidí Roomba jako spojovací tkáň inteligentní domácnosti budoucnosti.
- Amazon kupuje One Medical za 3,9 miliardy dolarů, službu primární péče.
- Amazon chce rozšířit vliv v robotizované domácnosti a možná i ve zdravotnictví.
title: Amazon kupuje společnosti iRobot a One Medical
---

Společnost Amazon oznámila, že plánuje převzít firmu **iRobot za 1,7 miliardy dolarů v hotovosti**. Firmu zabývající se domácí robotikou, která je známá především jako průkopník robotických vysavačů, založili v roce 1990 členové laboratoře umělé inteligence MIT Colin Angle, Rodney Brooks a Helen Greinerová. Dvanáct let po svém založení společnost představila model Roomba, který se od té doby stal synonymem pro tuto kategorii a do roku 2020 se ho prodalo více než 30 milionů kusů.

Roomba přidala funkci Alexa a využívá servery AWS. Také šéf iRobot Colin Angle často hovořil o Roombě - a domácích robotech obecně - jako o jakési spojovací tkáni pro inteligentní domácnost. "Domov budoucnosti je robot," poznamenal v rozhovoru pro TechCrunch. "A vysavače a další zařízení jsou rukama, očima a přívěsky domácího robota. Nakonec tuto chytrou domácnost budoucnosti nebudete ovládat vy mobilním telefonem. Pokud máte 200 zařízení, nebudete je zapínat tím, že vytáhnete mobilní telefon. Potřebujeme domácnost, která se naprogramuje sama, a vy prostě budete žít ve své domácnosti a domácnost udělá správnou věc na základě pochopení toho, co se děje."

Firma se ale v poslední době potýkala se silou čínské konkurence a rozšiřovala usilovně svoje portfolio. Experimentovala s několika různými domácími robotickými službami, od čištění okapů a bazénů po vytírání podlah a sekání trávníku. Poslední jmenovaná přišla v podobě Terry, která byla během pandemie pozastavena na dobu neurčitou. Následně v dubnu 2020 společnost propustila 70 zaměstnanců, tedy zhruba pět procent pracovníků. 

Proč ji Amazon kupuje? Zřejmě z velmi podobného dojmu: chce rozšířit svůj vliv na robotizovanou domácnost a domnívá se, že to není mobilní telefon, kdo ji vyhraje a plně obslouží. Amazon by mnohem raději, kdyby to byla jeho Alexa rozstrkaná po jednotlivých zařízeních a hlavně v cloudu. Amazon se pokusil do tohoto ranku vstoupit robotem Astro, ale zatím nebyl příliš úspěšný. 

Druhou akvizicí z minulého týdne je pak **nákup společnosti One Medical**. Za něj dá Amazon 3,9 miliardy dolarů. One Medical je služba primární péče založená na členství, která zákazníkům slibuje "nepřetržitý přístup k virtuální péči". Společnost podle svých internetových stránek působí na tuctu hlavních trhů v USA a spolupracuje s více než 8 000 společnostmi, které svým zaměstnancům nabízejí zdravotní výhody One Medical. V Česku by se dala přirovnat třeba ke společnosti Sante, která nabízí zdravotní péči pro firmy i pro soukromníky za poplatek. 

Na tom všem je asi zajímavé, co by se mohlo stát, kdyby Amazon opravdu měl vůli vstoupit do tak specifického odvětví, jakým je zdravotní péče - ta v USA funguje výrazně jinak, než u nás. Samozřejmě by se One Medical mohl výrazně posílit tím, že by využil všech kanálů Amazonu, ale firma také zatím nic o budoucí strategii neoznámila, takže nevíme, co s ní Amazon zamýšlí. Může to být cokoliv, od toho, že si prostě jen koupil obsluhu zdravotní péče svých zaměstnanců, až po to, že se snaží prolomit do nového odvětví a zdigitalizovat jej tak, jak se mu to podařilo u řady jiných odvětví. 

* * *