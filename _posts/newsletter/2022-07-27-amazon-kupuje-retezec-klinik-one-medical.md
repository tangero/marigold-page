---
author: Patrick Zandl
categories:
- Patrickův newsletter
- Startupy
- Česko
- EU
date: '2022-07-27'
layout: post
original_newsletter: '#51: O sebemotivaci a také o tom, jak Huawei může narušit kritickou
  komunikaci strategického velení USA'
summary_points:
- Amazon koupil One Medical za 3,9 miliardy dolarů, firmu provozující síť klinik primární
  péče.
- One Medical kombinuje přímý prodej služeb spotřebitelům a prodej firmám pro zaměstnance.
- Amazon pravděpodobně usiluje o digitalizaci a inovaci amerického zdravotnického
  trhu.
- One Medical má silnou kartotéku pacientů a sází na zaměnitelnost lékařů a nástup
  AI.
title: "Amazon kupuje řetězec klinik One Medical"
---

Amazon zaplatil 3,9 miliardy dolarů za koupi společnosti One Medical, která provozuje malý, ale dobře hodnocený řetězec klinik primární péče v USA. Společnost One Medical funguje jak na modelu přímého prodeje spotřebitelům, tak i prodejem služeb prostřednictvím společností v rámci jejich zdravotních plánů pro zaměstnance. V současné době má více než 8 000 organizací jako klienty B2B2C - tedy asi něco jako třeba u nás Sante. Českému zájmu transakce ušla, ale my se u toho krátce zastavíme. 

O tom, co s firmou bude digitální obr dělat, Amazon neříká lautr nic. Ale je pravděpodobné, že se pokusí zdigitalizovat a prolomit další trh. Se všemi následky toho, když firma rozměru a vlivu Amazonu tancuje na trhu rozměru a vlivu amerického zdravotnictví. 

Vytvořit funkční digitální franšízu, do které se mohou zapojovat doktoři i lékárníci, získat kvalitní nástroje na zpracování báze pacientů a marketingový potenciál Amazonu, to zní fest zajímavě. Zdravotnictví nejenom v USA je dávno za dobou, kdy lékař pacienta osobně znal. Český doktor má pacientů v průměru dva tisíce, k orientaci tedy potřebuje kartotéku. A právě v ní má být velká síla One Medical. Zároveň One Medical hodně staví na zaměnitelnosti lékařů. Když nemá čas jeden, vezme vás jiný a rychle se dostanete k lékařské péči, přičemž dobře vedená dokumentace lékaři umožní dobře a rychle diagnostikovat (samozřejmě spolu s vyšetřením). Navíc zejména ve zdravotnictví se hodně vsází na nástup umělé inteligence, která lékařům má diagnostiku ulehčit. 

Ve zdravotnictví se zatím Amazon orientoval na online lékárny a zdravotnické služby na vyžádání, což se strategií One Medical souzní. V každém případě bude zajímavé sledovat, jak se s One Medical popere a zda zdravotnický trh nějakým způsobem prolomí. Americké zdravotnictví je sice úplně jiné, než to evropské (systémem hrazení), takže to nic neříká o tom, co bude v Evropě, v každém případě to bude inspirace pro další startupy. Já osobně fandím českému [U Lékaře](https://www.ulekare.cz/)Tomáše Šebka, ale mám takový dojem, že pořád neumí udělat recept... 

Zdroj: [Techcrunch](https://techcrunch.com/2022/07/21/amazon-is-buying-primary-care-tech-provider-one-medical-for-3-9b/).

* * *