---
author: Patrick Zandl
categories:
- Patrickův newsletter
- AI
- Bezpečnost
- Česko
- EU
- Automotive
date: '2024-10-31'
layout: post
original_newsletter: "#84 \U0001F47D Vliv mimozemšťanů na AI"
title: "\U0001F695 Muskův autonomní taxík Cybercab"
---

Elon Musk představil Cybercab - plně autonomní taxi. Stát má kolem 30 000 $, přivoláte si jej aplikací, nasednete do dvojmístného vozidla s futuristickým otevíráním dveří, bez volantu a pedálů - a frčíte. Tedy, teoreticky. V praxi Musk slibuje, že vůz se na trh dostane v roce 2026, možná o něco později, neboť vyžaduje povolení regulátora. A regulátoři dali povolení zatím jen autonomním taxi Waymo, které jsou nadupané senzory včetně Lidaru, zatímco Cybercab má v souladu s Tesla strategií jen pár kamer. 

A to je ten podstatný rozdíl. CNBC nedávno uvedla, že zatímco Waymo vozidla ujedou v průměru přes 17000 mil, než je potřeba u nich provést kritický zásah, u FSD Tesly jde o pouhých 170 mil. Kritickým zásahem se rozumí především to, že vůz se zastaví a vyčkává na zásah lidského operátora. [Data o bezpečnosti](https://www.autoevolution.com/news/waymo-published-safety-data-showing-that-its-robotaxis-are-four-times-safer-than-humans-239442.html) tedy jsou zatím výrazně na straně Waymo, ačkoliv fanouškové Tesly nesouhlasí. 

A co je na tom podstatné? K provozu autonomní robotaxi je potřeba licence. A tu Tesla nemá a s ohledem na to, jak dlouho byla vyjednávána s Waymo, není jisté, že se k ní dostane nějak brzy. Asi proto ty odhady dodávek Cybercabu na rok 2026 nebo 2027. Tady by Muskovi pomohla vstřícnost úřadů. A jak si ji získat? Překvapivým tahem: podporou Donalda Trumpa, o čemž si povíme za chvíli. 

Dovolte mi k tomu několik podotků: 

obchodní model, kdy investujete peníze do nákupu autonomního taxíku, instalujete mu indukční nabíječku a on sám bezobslužně vozí lidi a vám to generuje pasivní příjem - to je geniální. Pokud to bude fungovat!

Musk má v oboru samořiditelných vozů dlouhý trackrecord nesplněných slibů. Firemní samořiditelný systém FSD se neustále odkládá, jeho poslední verze 12.5 je na druhém stupni autonomie, tedy drobné řízení a akcelerace, ale nic složitějšího. Řidič stále musí být přítomen a schopen převzít řízení. To, co vyžaduje Cybercab je minimálně čtvrtá úroveň, kterou Tesla slibovala na rok 2018. Detaily rozebírají [například zde](https://www.forbes.com/sites/jamesmorris/2021/03/13/why-is-teslas-full-self-driving-only-level-2-autonomous/). Třináctá verze by měla vycházet právě nyní, bude jistě lepší, měla by dobře parkovat a radikálně snížit počty intervencí, uvidíme... Mimochodem, doptat se, jak to s tou autonomií bude, není možné, protože Tesla zrušila PR oddělení... 

Evropa měla dříve přísnější regulaci, než USA a FSD nebylo možné používat. To se mění díky takzvané [UNECE DCAS](https://unece.org/sustainable-development/press/new-un-regulation-paves-way-deployment-driving-assistance-systems) \- to je regulační rámec přijatý letos v březnu, který právě vstupuje v platnost. Mimo jiné stanovuje postup testování systémů Level 2 jako je FSD tak, aby mohly být provozovány v EU na veřejných silnicích. Systémy úrovně 4 a 5 ale dořešené stále nemáme a bylo by zajímavé, kdybychom je v Česku povolili v omezených oblastech a přitáhli sem vývojáře a firmy.