---
author: Patrick Zandl
categories:
- Patrickův newsletter
- Apple
- Sociální sítě
date: '2022-07-10'
layout: post
original_newsletter: 'Patrickův newsletter #50: Elon Musk stáhl nabídku koupě Twitteru
  i další kalhotky'
title: Elon Musk stáhl nabídku koupě Twitteru...
---

Největší událostí minulého týdne je stažení Muskovy nabídky na koupi Twitteru za 44 miliard dolarů. O tom, že s obchodem to nejde úplně nejlépe, si již delší dobu štěbetali vrabci na světě, nedocházelo k žádným velkým posunům, ačkoliv papírování v takových případech obvykle trvá. Hlavním důvodem stažení nabídky má být příliš vysoký počet počet botů respektive rozdíl v tom, co se domnívá Twitter a co se domnívá Musk. Twitter navíc údajně nebyl schopen tyto rozpory vysvětlit. V dopise, který byl zveřejněn ve zprávě pro Komisi pro cenné papíry, právník společnosti Mike Ringler uvedl, že "Twitter nedodržel své smluvní závazky". Ringler tvrdí, že Twitter neposkytl Muskovi relevantní obchodní informace, které požadoval, jak by podle Ringlera smlouva vyžadovala. Musk již dříve uvedl, že chtěl posoudit tvrzení společnosti Twitter, že přibližně 5 % jejích zpeněžitelných denních aktivních uživatelů (mDAU) jsou spamové účty. "Společnost Twitter tyto informace neposkytla nebo odmítla poskytnout," tvrdil Ringler. "Někdy Twitter Muskovy žádosti ignoroval, někdy je odmítl z důvodů, které se zdají být neopodstatněné, a někdy tvrdil, že vyhoví, a přitom panu Muskovi poskytl neúplné nebo nepoužitelné informace." 

Řekněme si to upřímně. Je to takové _blábláblá_ , založené na tom, že Twitter může nyní uplatnit pokutu zhruba ve výši 1 miliardy dolarů za to, že Musk z nabídky vycouvává. Když už chcete dostat lidi na Mars, tak byste si mohli s nějakými anonymními boty poradit, no ne? 

Důvodů může být více. Od chvíle, kdy představenstvo oznámilo, že přijalo jeho nabídku na koupi společnosti za 54,20 dolaru za akcii, akcie výrazně klesly. V den tohoto oznámení akcie zakončily obchodní den na 51,70 dolaru za akcii. Při pátečním uzavření trhu se akcie Twitteru nacházely na úrovni 37 dolarů a uvidíme, jak trh zrušení obchodu ocení v pondělí. 

A teď je dobré podívat se na to, **proč vůbec Musk takovou nabídku udělal.** Zdá se, že Musk se snažil zamlžit, že se potřebuje zbavit desetiletých opcí Tesly, aniž by tím shodil kurz akcií. Musk akcie nakonec prodal za krásných 8,5 miliardy dolarů, takže i po zaplacení pokuty Twitteru a dalších výdajích si přijde na více jak 7 mld dolarů. A to už za dvouměsíční šaškárnu ledaskomu stojí. 

Zatím není jasné, jak všechno dopadne. Musk se snaží z koupě Twitteru vycouvat, právníci Twitteru jej budou chtít donutit, aby dodržel nabídku, která dnes poměrně dost převyšuje tržní cenu, právníci Muska budou oponovat, že mají nutné důvody pro stažení nabídky. Bude z toho nějaký soud, ale už je dost pravděpodobné, že Musk Twitter nekoupí. Ostatně, [ve dva měsíce starém rozhovoru pro DVDT](https://www.dvtv.cz/video/prodej-twitteru-sazim-ze-to-neklapne-rozmyslet-si-to-muze-i-sam-musk-rika-zandl) jsem tvrdil, že vsázím na to, že z obchodu sejde.