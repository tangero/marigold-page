---
author: Patrick Zandl
categories:
- Patrickův newsletter
- Apple
- Google
- AI
- Mobilní technologie
- EU
date: '2022-05-15'
layout: post
original_newsletter: 'Patrickův newsletter #47: Internetizace války na Ukrajině a
  Muskova šaráda s Twitterem'
title: Jednohubky
---

**Kryptoměny se propadly, Bitcoin o třicet procent.** Obrovský výplach na trhu, včetně NFTček. Na druhou stranu, buďme spravedlivý. Výplach je i na burzách a všude jinde. Co si drží hodnotu, nejsou finanční deriváty, ale zboží ve skladech, ať jsou to ojetá auta, nová auta nebo díly na auta. Asi je to malá lekce o dematerializaci vlastnictví i nebezpečí výrobních systémů Just-in-time...

Apple se připravuje na to, že bude **iPhony vybavovat USB-C konektorem** , jak vyžaduje EU. Jsou již prototypy a testují se. Osobně se na to těším. 

V Prusa Research [jsme vydali Enclosure](https://blog.prusa3d.com/cs/predstavujeme-original-prusa-enclosure-modularni-box-s-pokrocilymi-funkcemi-pro-vasi-mk3s_67656/), kryt na tiskárnu. S krytem je tiskárna hezčí, neobtěžuje tolik hlukem a hlavně se v ní dá lépe tisknout náročnějšími materiály. Cena začíná na devíti tisícovkách, což je cca třetina ceny smontované tiskárny. A tak se lidi rozdělili na dvě skupiny. Pro jednu je to přemrštěná cena, ta druhá ví, že při dnešních cenách dílů to o mnoho levněji udělat nejde. 

A tím plynule přejdu k [doporučenému článku z Respektu: Dražší ale odolnější](https://www.respekt.cz/tydenik/2022/19/drazsi-ale-odolnejsi). Je o tom, jak skřípající dodavatelsko-odběratelské vztahy tlačí nejenom na cenu, ale především na termíny a tím paradoxně i na kvalitu. Drahé to bude stejně, tak proč už to neudělat líp, když produkční množství bývá teď zastropované a uživatelé by to ocenili. 

Tohle je spíše zajímavost. [Bezobjektivové fotoaparáty - fotoaparáty, kde není objektiv](https://www.dpreview.com/news/0364259077/lensless-camera-neural-network-and-transformer-to-produce-sharper-images-faster), takže světlo na čipu místo optiky zaostří (=dopočítá) umělá inteligence. Je zajímavé, že něco, co lidským okem není vidět, AI "domyslí" přesně.

**Google představil nové telefony, hodinky a sluchátka**. [Google finally unveils the Pixel Watch, along with Pixel Buds Pro, Pixel 7, and more](https://www.idownloadblog.com/2022/05/11/google-pixel-watch-io-2022-announce/). Kdyby to bylo představení produktů od Apple, napsal bych, že nuda, takhle to stojí stěží za ten krátký odkaz - prostě lepší, ale ničím zajímavé. 

Nvidia vydala **drivery R515 svých grafických karet pro Linux kernel jako open source**. Týká se to velké části grafických karet vydaných po roce 2018 a Nvidia za to dostávala právem nakládačku, že nechce drivery otevřít. [článek zde](https://www.bleepingcomputer.com/news/linux/nvidia-has-open-sourced-its-linux-gpu-kernel-drivers/). 

A další zajímavost: [článek na BBC o tom](https://www.bbc.com/future/article/20220503-why-human-brains-were-bigger-3000-years-ago?ocid=global_future_rss), **proč lidé měli před třemi tisíci let větší mozek, než dneska**. Teze? Složitější sociální systémy s větší dělbou práce mohou vést ke zmenšení mozku. To by mohlo být způsobeno tím, že kognitivní schopnosti se rozdělí a rozdělí mezi mnoho členů skupiny, kteří mají různé role (specializace). Nicméně inteligence souvisí s velikostí mozku jen velmi volně. Mužský mozek je obecně asi o 11 % objemově větší než mozek žen, což je dáno větší tělesnou velikostí. Studie však zjistily, že v průměru mají u některých kognitivních schopností výhodu ženy, u jiných muži.

Tak a to je pro tento týden vše. 

Vše nejlepší do nového týdne přeje 

_Patrick Zandl_

PS: newsletter byl rozeslán na 2120 odběratelů.