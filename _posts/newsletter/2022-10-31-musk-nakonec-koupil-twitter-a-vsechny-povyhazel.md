---
author: Patrick Zandl
categories:
- Patrickův newsletter
- Sociální sítě
- Internet
date: '2022-10-31'
layout: post
original_newsletter: 'Patrickův newsletter #57: Musk nakonec koupil Twitter a všechny
  povyházel'
summary_points:
- Musk převzal Twitter a propustil klíčové vedení včetně Agrawala, Gadde a Segala.
- Musk vstoupil do centrály Twitteru s umyvadlem a tweetoval "Let that sink in".
- Agrawal získá po propuštění z Twitteru přibližně 42 milionů dolarů.
- Gadde dohlížel na pravidla Twitteru a čelil kritice za zákaz Trumpa.
title: Musk nakonec koupil Twitter a všechny povyházel
---

V pátek byl svátek jen u nás, jinde se pilně pracovalo. Elonu Muskovi se nepodařilo vykroutit se ze smlouvy na odkup Twitteru a nekoupit jej by ho vyšlo stejně draho, jako koupit. Takže ve čtvrtek právně převzal Twitter a v pátek tam nakráčel s dřezem a povyházel vedení. První jeho tweet po převzetí Twitteru? "Pták je volný" a spíše odkazoval na "svobodu", kterou do Twitteru Musk chtěl přinést, než na nějakou jeho další sexuální eskapádu. 

Do centrály Twitteru Musk vstoupil s porcelánovým umyvadlem, což [na Twitteru komentoval](https://twitter.com/elonmusk/status/1585341984679469056) asi nepřeložitelným vtipem "Let that sink in." - Nechte to vstřebat. Jak to vstřebávání bude vypadat? Hned z kraje Musk oznámil, že vyhodí 75 % zaměstnanců Twitteru a okamžitě odvolal šéfa Twitteru Paraga Agrawala, který byl ve funkci necelý rok. Propuštění byli také také Vijaya Gadde, vedoucí právního oddělení, politiky a důvěry, finanční ředitel Ned Segal, který nastoupil do Twitteru v roce 2017, a Sean Edgett, který byl od roku 2012 generálním právním poradcem Twitteru.

Agrawal měl po odchodu zakladatele Twitteru Jacka Dorseyho velmi náročné období. To dokládají i zveřejněné zprávy, které si s ním vyměňoval Musk. Byly velmi ostré, Agrawal profesionální rámec udržel, platné mu to ale nebylo nic. Neodejde s prázdnou: získá 100 % svých nenabytých akciových odměn, to znamená, že si vydělá přibližně 42 milionů dolarů. 

Gadde jako šéf právních a politických otázek Twitteru dohlížel na tvorbu a prosazování pravidel pro stovky milionů uživatelů internetu, včetně těch prominentních, na které se vztahují volnější obsahová omezení v rámci výjimek společnosti pro příspěvky hodné pozornosti nebo komunikaci světových lídrů. 

Gadde byl na začátku tohoto roku zasažen vlnou online urážek poté, co Musk veřejně kritizoval rozhodnutí týkající se obsahu na Twitteru. Společnost v lednu 2021 trvale zakázala bývalého amerického prezidenta Donalda Trumpa po útoku jeho příznivců na Kapitol.