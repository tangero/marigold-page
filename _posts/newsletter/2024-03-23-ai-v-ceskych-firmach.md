---
author: Patrick Zandl
categories:
- Patrickův newsletter
- Apple
- Google
- AI
- Internet
- Česko
- Automotive
date: '2024-03-23'
layout: post
original_newsletter: '#74: Apple vyměnilo auta za AI'
summary_points:
- Workshopy ukazují firmám dopad AI, včetně propouštění zaměstnanců nahrazených AI.
- Důležitá je vnitřní připravenost firem, zejména datové sklady a procesy.
- Firmy nejvíce zajímají konkrétní AI nástroje a jejich praktické využití.
- Roste poptávka po programátorských firmách specializovaných na AI řešení.
title: \U0001F1E8\U0001F1FF AI v českých firmách
---

Ale nejdříve pár zkušeností o AI z českých firem. Musím říct, že si [svůj workshop](https://www.aivefirmach.cz), který pro firmy pořádám, užívám. Nejdříve jsem to bral jako takovou osvětu. Uklidnit emoce, nabídnout firmám hlubší seznámení s tím, co AI umí a expertní úvahu, jak se jich dotkne. Abych v tom měl řád, zavázal jsem se dělat právě dva workshopy měsíčně - víc nestíhám. A musím říct, že mě posouvá vidět rozmanitost a dotek praxe. Asi nejdrsnější zážitek byl, když jsem dorazil do firmy, povyprávěl o tom, jak AI ohrožuje místa středního juniorního personálu, abych zjistil, že těch osm lidí na workshopu jej dostalo jako součást rozlučkového balíčku, neboť je právě vyhodili, když jejich práci AI již nahradila. Nakonec z toho byla zajímavá diskuse, ale od té doby se významně více přeptávám, kdo na workshopu bude. 

Asi nejvíce firmy uklidňuje, když jim říkám, že ačkoliv AI jde rychle kupředu, není nutné teď hned dělat prudké pohyby. Že je především třeba **tlačit vnitřní připravenost** , která firmě umožní naskočit do dění v momentě, kdy se objeví příležitost. 

Co je vnitřní připravenost? Řada firem nemá **vlastní datové sklady** , čili vlastně neví, kde má data - jsou rozstrkaná po různých discích různých počítačů. Nemají **procesy** , čili není zřejmé, jak se data mají držet aktuální poté, co se jednou pořídí, pokud to jejich povaha vyžaduje. **Data prostě nejsou samoorganizovatelná** a pokud na nich AI má stát, je třeba je dát do pucu. To znamená zmapovat si firemní procesy, přesně si říct, kdo kam dává firemní projekty, prezentace, fotky, dokumenty, jak se třídí a jak se aktualizují. Pak, jednou, až přijde úžasný nástroj s AI, který by z těch dat dělal nějaký zázrak, jen vytáhnete platební kartu, nástroj zaplatíte a zázrak nastane napojením na váš datový sklad. Jasně, tohle je rada vhodná pro běžné české firmy, tyhle rozumy nechodím vykládat do Google nebo OpenAI. 

Asi největší zájem je o průřez konkrétními nástroji, kdy si podle povahy firmy vybereme nástroje, jaké by jí mohly pomoci a ty si společně projdeme. Když si ukazujeme konkrétní workflow, které dnes s AI funguje. Nejčastěji doporučuji začít u vlastních dětí, tedy u toho, jak používat AI při probírání učiva s dětmi, protože to je něco, co dospělí potřebují a tím se přirozeně naučí používat AI pro úkoly, které jsou nakonec totožné s tím, co by s AI dělali ve firmě. 

Zároveň vnímám rostoucí poptávku po programátorských firmách, které by u měly ohýbat či připravovat AI řešení a dělat datové konzultace. Tady musím říct, že plavu. Pár firem znám, ale vlastně málo - kdybyste měli doporučení na někoho, klidně mi pište (reply na tenhle email), nemyslím tím IBM... 

Nové pojmy? _"Pocukrovat produkt AI"_ \- jakýkoliv způsob propojení produktu s AI, o který se může opřít firemní PR a prohlásit produkt za AI produkt a tím jej propašovat do médií jako něco lepšího. 

* * *

### Reklamní vsuvka: pořádám workshopy o AI ve firmách

Ukazuji firmám, jakou změnu pro ně představuje AI. **Můj workshop[AI ve firmách](https://www.aivefirmach.cz/)** je společná interaktivní SWOT analýza toho, jak na vaši firmu dopadne umělá inteligence. Pojďme se nad tím [společně zamyslet…](https://www.aivefirmach.cz/workshop/)

[![](https://substack-post-media.s3.amazonaws.com/public/images/c3fe37ac-6f16-4b07-8120-08edc176e160.heic)](https://www.aivefirmach.cz)

![](https://substack-post-media.s3.amazonaws.com/public/images/c3fe37ac-6f16-4b07-8120-08edc176e160.heic)

(_Web jsem samozřejmě[nechal vygenerovat AI](https://www.aivefirmach.cz/proc/) 🤖)_

* * *