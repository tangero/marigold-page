---
author: Patrick Zandl
categories:
- Patrickův newsletter
- Apple
- Google
- AI
- Internet
- EU
- Automotive
date: '2024-09-10'
layout: post
original_newsletter: "#82\U0001F34F\U0001F1EA\U0001F1FA Apple představil iPhone 16
  a šel si vyřídit účty s EU"
summary_points:
- reMarkable tablety mají eInk displej pro anotace a poznámky, ne pro multimédia.
- reMarkable Paper Pro nově nabízí barevný eInk displej, 64 GB RAM a výdrž 2 týdny.
- Cena reMarkable Paper Pro s klávesnicí je 900 euro, což je alternativa k Macbooku
  Air.
- Onyx Boox, Kindle Scribe, Kobo Elipsa a Supernote A5X jsou alternativy k reMarkable.
title: \U0001F9D1‍\U0001F4BBRemarkable má novou verzi svého tabletu
---

V technologickém světě je to takový niche produkt - [tablety reMarkable](https://remarkable.com/). Asi jste je viděli u pár lidí na poradách, pointou je, že mají eInk displej a jsou určené pro načítání materiálů, jejich anotace a dělání poznámek. Je k tomu pero, zapisujete si poznámky z porady, dá se k tomu připojit klávesnice, na baterky to díky eInk displeji vydrží mraky času, ale tím to taky není na multimédia. 

Já jsem dlouho přemýšlel o tom, že si ho koupím, protože právě na porady je super. Jenže já jsem hodně zvyklý na porady si dělat poznámky do bloku na papír, tím se mi ukládají do hlavy. A pro uložení do Evernote (stále používám, na nic jsem nepřešel) používám AI nahrávky, kdy mi poznámky udělá nějaký patřičný software ([píšu o tom, co používám, zde](https://www.marigold.cz/item/zapisy_z_porad_pomoci_ai/)). 

Hlavní novinkou reMarkable Paper Pro je barevný eInk displej o velikosti 11,8 palců. Na multimédia to samozřejmě kvůli odezvě není, barvy jsou stále poněkud nevýrazné, jak to na einku bývá, ale na obrázky, lepší rozhraní a kreslení či poznámky je to dobré zlepšení. Dva týdny provozu na baterku, 64 GB paměti RAM. Cena 650 euro i se stylusem, klávesnice dalších 250 éček, to jsme v tom za 900 euro. To jsem raději přihodil další dvě stovky a koupil si Macbook Air a jako zálohu si nechal starý Kindle a starší iPad. 

[![](https://substack-post-media.s3.amazonaws.com/public/images/953f191e-0151-44c8-b00a-1ca6d086ccd6_1200x675.heic)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F953f191e-0151-44c8-b00a-1ca6d086ccd6_1200x675.heic)

![](https://substack-post-media.s3.amazonaws.com/public/images/953f191e-0151-44c8-b00a-1ca6d086ccd6_1200x675.heic)

**Existuje celá řada dalších obdobných zařízení** , například [Onyx Boox](https://onyxboox.com/), kde řada Note Air umí i barvy, je zde šiřší nabídka velikostí i funkcí, mírně lepší cena, ale zase software není tak chválený, jako u reMarkable - výhoda je, že to stojí na Androidu, ostatní tablety mají proprietární systém, ovšem dobře přizpůsobený. Podobné to má Amazon se svým [Kindle Scribe](https://www.amazon.com/Kindle-Scribe-the-first-Kindle-for-reading-writing-journaling-and-sketching/dp/B09BS26B8B). Dobrý je také [Kobo Elipsa](https://eu.kobobooks.com/cs/products/kobo-elipsa-2e) nebo [Supernote A5X](https://supernote.com/). Mimochodem, kdybyste nějaké z těchto zařízení měli doma, nepoužívali ho a byli ochotni ho zapůjčit, abych se podíval software více na zoubek, dejte vědět odpovědí na tento email ...