---
author: Patrick Zandl
categories:
- Patrickův newsletter
- AI
- Internet
- Startupy
- EU
- Automotive
date: '2023-07-04'
layout: post
original_newsletter: "Patrickův newsletter #64 \U0001F942 Jak Twitter padnul nezaplaceným
  účtem (a poslední AI dění)"
summary_points:
- Umělá inteligence je událostí roku, její rozvoj je prudší než u internetu.
- Odpůrci AI nestíhají argumentovat, její rychlý pokrok jim bere argumenty.
- Generativní AI automatizuje právní úkoly, 44 % dle Goldman Sachs.
- Harvey, Casetext a Luminance jsou startupy legaltech, využívající AI.
title: "Umělá inteligence prudce postupuje"
---

Budu opakovat to, čím jsem newsletter v letošním roce začínal: umělá inteligence je událost roku a dekády. Ve svém životě si nepamatuju nic, co by mělo tak prudký rozvoj a postup. Ani internet. Když internet v devadesátých letech začínal, našlo se spousta proroků, kteří mu stihli většit zapomenutí. Od Billa Gatese a jeho MSN (tehdejší konkurence internetu) přes Václava Klause. První uznal, že šlo spíš o snahu vytvořit si prostor vlastní business, než popírat evidentní, druhý … ten se splést nemohl, jen jsme to špatně pochopili… 

Jenže umělá inteligence postupuje tak rychle, že ani nestíhá nabírat popírače. Popírači se pravidelně u moderních technologií etablují z lidí s určitým přehledem a vlastním politickým či obchodním zájmem. Tedy z lidí, kteří mohou profitovat z toho, že jsou proti něčemu a svým PROTI získávají politický nebo obchodní kapitál. Jako právě Václav Klaus, který tak politicky prodává svou konzervativnost. Jenže takoví lidé zpravidla nestíhají sledovat nejmodernější vývoj, jsou chviličku pozadu, což ale zpravidla nevadí. U takových elektromobilů můžete i dnes bájit o tom, jak přenosové sítě nezvládnou nabíjení hromady elektromobilů nebo nebude dostatek lithia pro baterky, protože zase tak rychle se elektromobily nešíří, aby bylo zřejmé, že plácáte nesmysl. U umělé inteligence jste ještě před rokem mohli plácat, že nikdy nenahradí lidskou kreativitu, jenže pak přišlo několik obrazových modelů, které se v třech-čtyřech iteracích dostalo na roveň čehokoliv, co běžný člověk s IQ do 120 umí vytvořit. A je zřejmé, že se půjde dále a výše: nové Midjourney ve verzi 5.2 bere kvalitou výstupu dech. Rychlost postupu bere odpůrcům použitelnosti AI veškeré argumenty, zbývá jen vrčet, že je zásadním ohrožením lidstva. Je: změní brutálně pracovní vztahy, což se projeví jak v podnikání, tak ve společnosti i politice. Ostatně, o tom je [moje kniha Mýty a naděje digitálního světa](https://www.melvil.cz/kniha-myty-a-nadeje-digitalniho-sveta/) (hurá, má už i skvělou audioverzi). 

### Kdy budou právníci mít hlad?

Jedním z takových nepřekročitelných dogmat byla naprostá nevhodnost rozsáhlých jazykových modelů pro právničinu. Halucinování umělé inteligence, tedy její schopnost vygenerovat přesvědčivou, leč nepravdivou odpověď, měla být pro věky věků důkazem toho, že právníci nevyhynou. Jako by to nebylo spíš podstatou jejich práce, namítli by škarohlídi… 

Ve [zprávě Goldman Sachs ze začátku tohoto roku](https://www.ansa.it/documents/1680080409454_ert.pdf) se odhaduje, že 44 % právních úkolů by mohlo být v budoucnu automatizováno generativní umělou inteligencí. Věřím, že tahle doba je tady. Sám jsem nacpal veškeré městské vyhlášky a podklady do Knibble.ai a suše používám službu jako svého poradce: když si nemohu vzpomenout, kolik ve městě účtujeme za věcné břemeno nebo jestli lze parkovat náklaďáky na sídlišti, zeptám se Knibble. A zároveň, když potřebuji napsat draft smlouvy, obracím se ChatGPT4 s načtenými městskými dokumenty. Jistě, že takovou smlouvu ještě procházejí právníci, ale jak dlouho to bude trvat? 

Lákavou záležitostí je také svěření celého smluvního tonusu nějaké AI službě. Pak se jí můžete zeptat “kdo má od nás pronajaté zemědělské pozemky” a i když máte ve smlouvách slušný brajgl, AI vám patřičné smlouvy najde. A může dělat i větší kouzla, na která dosud byla nutná strukturace dat. 

Všechny přední světové advokátních kanceláří již využívá nástroje generativní AI jako součást své každodenní práce. V příštích letech tento vývoj, který byl superrychle nastartován uvedením ChatGPT a GPT-4, jen získá na dynamice. Tyhle tři přední startupy budoucnosti legaltech si zkuste zapamatovat, budete o nich asi ještě slýchat: Harvey, Casetext a Luminance. Každá z těchto firem se dnes oceňuje na 2-3 miliardy Kč, **[Casetext](https://casetext.com/)** mezi tím stihl za 650 milionů dolarů koupit agentura Reuters. Casetext přitom existoval od roku 2013 a je pravděpodobně nejpokročilejší legaltech společností na současném trhu, kterou využívá více než 10 000 advokátních kanceláří.

Jeho protipólem je **[Luminance](https://www.luminance.com/)** , založená ve Velké Británii, vyvíjená matematiky, nikoliv bývalými právníky zabývajícími se soudními spory nebo technickými řediteli jako její konkurenti. Zatímco Casetext je nástroj pro právní výzkum, Luminance je v jádru pokročilá platforma pro správu smluv. Luminance mohou používat právníci kdekoli na světě, zatímco ostatní přední právní nástroje s umělou inteligencí jsou založeny na americkém trhu a na systému common law. Což je momentální omezení, které se může rychle měnit.

**[Harvey](https://www.harvey.ai/)** si v poslední době získal poměrně velkou pozornost jako jeden z prvních nástrojů postavených na GPT-4 s podporou startupového fondu OpenAI. Společnost má ambiciózní úkol poskytnout právníkům a po nich i všem ostatním znalostním pracovníkům superschopnosti s umělou inteligencí. Přední společnosti v oboru A&O a PwC již Harvey AI využívají a pomáhají ji rozvíjet. Harvey je zatím zahalen tajemstvím a záhadnou aurou, protože veřejnost neví, jak Harvey funguje a jak vypadá. Vzhledem k tomu, jaký dopad by Harvey mohl potenciálně mít na trh práce a nakonec i na právní stát, je nutno tento uzavřený přístup považovat za znepokojivý.

Jak Harvey, tak Casetext fungují jako chat - a jsou také založené na čtvrté verzi ChatGPT. Ptáte se a nástroj odpovídá, vytváří podklady, sumáře, přehledy, všechno, co potřebujete a co byste dříve nechávali dělat juniorního právníka ve vaší kanceláři. Samozřejmě systémy musíte vybavit daty, vašimi smlouvami, firemními předpisy a vším, co není veřejné nebo nevychází z publikovaných právních předpisů. A pak už si můžete nechat vyjet všechny smlouvy, v nichž text inflační doložky neopovídá nově přijaté americké právní úpravě…

Začne to útokem na práci juniorních pracovníků, juniorních právníků. Jak to skončí? Opravdu tak, že se svému právnímu portálu zadáte úkol domluvit s firmou smlouvu a dostanete smlouvu, kterou si mezi sebou vyjednají umělé inteligence, načež vám se dostane k podpisu již vyjednaný čistopis, lidsky čitelný souhrn a vyžaduje se již jen vaše autorizace, která zároveň zaúčtuje vaši platební kartu? Nu, dejte tomu pár let… A to si ještě před rokem umělá inteligence při analýze smluv pletla věřitele a věřícího. Prý logicky, oba se mohou jen modlit…

* * *