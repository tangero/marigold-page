---
author: Patrick Zandl
categories:
- Patrickův newsletter
- Apple
- Google
- AI
- Mobilní technologie
- Internet
- Česko
- EU
- Automotive
date: '2024-07-28'
layout: post
original_newsletter: '#80: Kyberkatastrofa Crowdstrike'
summary_points:
- AI vyhledávače jako SearchGPT nahrazují fulltextové hledání, ale jsou nákladnější.
- OpenAI ohlásilo SearchGPT, což představuje závazek a potenciální změnu trhu.
- AI vyhledávače syntetizují informace, což může vést k názorovému zploštění.
- SearchGPT může halucinovat a poskytovat chybné informace, což je vážný problém.
title: \U0001F50EJak se změní internet s příchodem SearchGPT?
---

Jednou to přijít muselo a po pravdě, už to před nějakou dobou přišlo: weby založené na umělé inteligenci se pokoušejí nahradit vyhledávání. Před dvěmi lety začalo zkoušet štěstí Perplexity AI, pětapadesát zaměstnanců, přes miliardu dolarů hodnota firmy, takže tudy cesta vede alespoň k lukrativní tržní nice.

Čekalo se, kdy to zkusí někdo velký. Umělou inteligencí začal obohacovat výsledky vyhledávání Bing i Google, Bing opatrně, Google přeopatrně, po posměchu za výsledky výsledků to stáhnul a pravděpodobně přepracovává.

Nově svůj vyhledávač ohlásilo OpenAI, jmenovat se má SearchGPT a zatím neběží, ale lze se přihlásit na čekací listinu. To už je těžká váha, protože pro OpenAI by spuštění takového vyhledávání představovalo závazek. Zatímco Bing a Google se vždy mohou vrátit k původnímu fulltextovému hledání, OpenAI nic takového nemá. I když se svým rozpočtem by jistě něco pořídila. Ve skutečnosti dopady mohou být pro internet dalekosáhlé. Pojďme se na to podívat.

Tak za prvé záleží na obchodním modelu. "Staré" fulltextové vyhledávání se zvyklo platit z reklamy, platili tedy inzerenti. Jenže provoz umělé inteligence je podstatně finančně nákladnější jak za servery, tak elektřinu a "zvyklo se" platit od uživatele, přímo, poplatky v řádu jednotek až desítek dolarů. Zatím není známé, jak to s vyhledáváním OpenAI udělá, ale pokud nevyřešilo energetickou náročnost, je možné, že jej nechá pro platící uživatele. A to je velká změna na celém trhu pro případ, že se novému vyhledávači podaří překročit stín bezvýznamnosti, ve kterém se dnes skrývá třeba Perplexity.

**Jaký je rozdíl mezi fulltextovým vyhledáváním Google a vyhledáváním AI?**

Fulltextový vyhledávač vám najde odkazy na stránky "územně správní reforma v Dánsku" - dostanete hromadu odkazů, z nichž si musíte vybrat. AI vám naopak místo toho představí kompletní článek v němž vám odvypráví téma do hloubky, do jaké ho chcete. Když se chcete na něco doptat, prostě položíte další dotaz. Je to jako povídání s chytrým člověkem a v tom je to velmi návykové. Jenže to také znamená menší nároky na vaše odborné zpracování. AI vám představí jednu verzi, jeden pohled na věc. Záleží na tom, jak je nakonfigurovaná - a to vy nevíte. Nebývá zvykem, aby vám prozradila, že jsou i jiné pohledy na tu samou událost. Přitom i tak neutrální téma, jakým je dánská reforma samosprávních celků neproběhla přímočaře, bylo tam dost kritiky a odporu, hodně negativních hlasů. Jak vyváženě vám to AI podá a zvládnete si odvrácenou stranu informace dohledat? Dříve jste viděli poměrně plasticky ve výsledcích vyhledávání všechno a názor jste si museli udělat sami. Teď hrozí, že si jej udělá AI, předloží jej čtenáři a čtenáři jej zhusta nekriticky přijmou.

Ale řekněme si pravdu: takhle to fungovalo kdysi, dnes už to tak na Google není. Vyhledávání Google je zapleveleno "SEO optimalizací" a jinými taktikami, jak vystrčit dopředu weby, které na to mají peníze, motivaci a know-how. Že by se váš dobrý, ale fanouškovský web bez velkých prostředků prosadil? To leda (ani) náhodou. Můj web [Marigold.cz](http://marigold.cz/) existuje dvacet let, konstatně se věnuje mobilním technologií a stejně při vyhledávání informací o LTE nebo 5G vyskakuje daleko za prodejními weby. To je také důvod, proč sám používám Duck Duck Go, jednak se soustředí na soukromí, za další je tak malý, že na něj optimalizátoři necílí a výsledky vyhledávání jsou pro mě relevantnější. Podstatné ale je, že toto názorové zploštění je už spíše hypotetické, dávno proběhlo bez naší pozornosti.

Důležité ale je, že se **změní způsob, kdo a komu na internetu platí.** Pokud by opravdu SearchGPT nebyl zcela zdarma a nějakým způsobem si za něj uživatel platil, najednou by nutilo všechny SEO mágy přeškolit se na AI mágy, aby mohli správné informace podstrkávat do AI. Což z mnoha důvodů není taková sranda. Bude to obrovská změna v oboru, jak na poli inzertním, tak na poli dodavatelském - a jestli nějaký web máte, měli byste se hodně zamýšlet nad tím, co s tím uděláte. V Česku na to ale máte tak tři čtyři roky - a bude pár příkladů úmrtí ze zahraničí, takže bude čas se připravit.

[![](https://substack-post-media.s3.amazonaws.com/public/images/3b8ab76e-dee4-4d02-926d-7e9a4345e3c9_2048x1152.heic)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F3b8ab76e-dee4-4d02-926d-7e9a4345e3c9_2048x1152.heic)

![](https://substack-post-media.s3.amazonaws.com/public/images/3b8ab76e-dee4-4d02-926d-7e9a4345e3c9_2048x1152.heic)

Podívejme se na obrázek, **jak SearchGPT vypadá**. Na obrázku je zadán dotaz na hudební festivaly v městě Boone. A hned na výsledku je vidět, v čem je to dobré a v čem je to špatné. GPT vám prostě připravilo seznam hudebních festivalů, což je strašně pohodlné. **Jenže vám ho taky připravilo blbě**. Lidé si všimli, že hned první festival (Appalachian Summer Festival) běží letos v jiném termínu a SearchGPT zřejmě přimastilo do výsledku loňský termín s letošním rokem. Upsík, to je dost vážný problém: [halucinace](/ai/halucinace-ai/). Že někdo vytvoří marxistický vyhledávač, který vám bude podstrkávat levicové vidění události, to je ještě v pořádku, ale aby se informace stávaly randomaticky-fluidními, to už není v pořádku ani málo. A jestli to OpenAI neodchytá, může to technologii ohrozit v samotném zárodku.

Pokud OpenAI naruší vyhledávací monopol Google, bude to dobré. Pokud jej ovládne, bude to jako jakékoliv ovládnutí špatné. Protože líbivá hesla jako "dont be evil" nevydrží příliš dlouho.

* * *