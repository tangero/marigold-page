---
author: Patrick Zandl
categories:
- Patrickův newsletter
- Microsoft
- AI
- Sociální sítě
- Startupy
- Energie
date: '2023-07-16'
layout: post
original_newsletter: 'Patrickův newsletter #65: Google má AI Bard v češtině, na AI
  maká Elon Musk i já!'
title: Elon Musk spouští svůj startup xAI - ano, bude o umělé inteligenci
---

Nebyl by to souhrn toho zajímavého, abychom si neřekli něco o Elonu Muskovi. Jeho dar vyhmátnout témata, která hýbou technologickým světem a spojit se sebou samým, je legendární. Tentokráte investuje do umělé inteligence. Zase. Proč zase? Inu, v roce 2015 zainvestoval neziskovou společnost OpenAI, která se měla zaměřovat na opensource rozvoj umělé inteligence ([Muskova historie s OpenAI](https://finance.yahoo.com/news/elon-musk-history-openai-maker-011005933.html?guccounter=1&guce_referrer=aHR0cHM6Ly9kdWNrZHVja2dvLmNvbS8&guce_referrer_sig=AQAAAHKvRc2TgUHDvaA3eHGHeOlixIK1Mp60tHV6_I_y7-NVCk0G51h2r0SSggHxrkT9sL435s48wgaVhHxnZZG68M-1ARuySTH_YivnZTXiRv-kkCCdZ7U_zyWoXi6Lxqe6yETFyczzOflZZlTVR9tSGGATlSR39GPSdrwAR2mqi0et)). Jenže narazila na zlatou žílu a z otevřenosti nezbylo mnoho, firma se v roce 2019 přeměnila na společnost s "ohraničeným ziskem", rok před tím Musk odstoupil z představenstva společnosti a dneska na její chod prakticky nemá žádný vliv, neboť v investicích do společnosti jeho podíl dávno marginalizoval Microsoft a ostatní. 

Musk se zaklíná, že věří otevřenému kódu a sdílení umělé inteligence, od čehož se prý OpenAI odklonilo. Ale že byl byl úplně přehnaně specifický o tom, co bude [x.AI](http://x.ai/) dělat, to tedy nebyl. Pouze upřesnil, že se bude snažit dosáhnout AGI, tedy obecné umělé inteligence. Jak? Společnost xAI není zaujatá tržními pobídkami, proto nachází odpovědi, které jsou kontroverzní, ale pravdivé. Příchod AGI očekává Musk na rok 2029 plus mínus rok. 

Musk také na otázku, jak chce využít Twitter, zdůraznil, že zatím každá AI společnost použila data Twitteru k tréninku, ve všech případech nelegálně. Scraping v minulých týdnech srazil systém Twitteru na kolena, proto bylo nutné omezit rychlost odpovědí na Twitteru, viz moje zpráva z minulého týdne. xAI Twitter použije, k tréninku budou použity veřejné tweety: text, obrázky a videa. V určitém okamžiku nám ale dojdou lidská data... Takže pro AGI bude potřeba obsah generovaný samotnou umělou inteligencí, podobně, jako se kdysi učilo hrát AlphaGo. 

Ještě jedna věc mě z rozhovoru zaujala, to když Musk zmínil dvě důležité metriky pro budoucnost: 

1) Poměr digitálních ku biologickým výpočtům v globálním měřítku. Biologické výpočty budou nakonec tvořit <1 % celkových výpočtů. O důležitosti tohoto poměru a jeho prudkém růstu Musk tweetoval již vloni v srpnu. Co je tím myšleno? Počet operací (či chceme-li výpočtů) prováděných počítači se zvyšuje oproti operacím, které provádí lidé. 

2) Celková elektrická a tepelná energie na osobu (také exponenciální růst) 

Zajímavé je, jak chce Musk přistoupit k rizikům AI: Každý ověřený, skutečný člověk bude moci hlasovat o budoucnosti xAI. No uvidíme... 

* * *