---
author: Patrick Zandl
categories:
- Patrickův newsletter
- Apple
- Microsoft
- Bezpečnost
- EU
date: '2024-10-06'
layout: post
original_newsletter: "#83 \U0001F353OpenAI představila jahodovou inteligenci o1 a
  Canvas"
summary_points:
- Intel čelí krizi kvůli konkurenci, ztrátě důvěry investorů a zaostávání ve výrobních
  procesech.
- Intel zvažuje ukončení plánu výroby čipů pro jiné společnosti, což ohrožuje jeho
  vizi.
- TSMC má téměř monopol na výrobu špičkových polovodičů, což může vést k vyšším cenám.
- Monopol TSMC by mohl ohrozit začínající firmy zabývající se návrhem čipů.
title: \U0001F41EIntel na rozhraní -  akvizice nebo konec?
---

Intel jsem vždycky považoval v IT za něco jako vzduch. Je všude, nemůžete bez něj být i když si ho neuvědomujete. Jenže pak přišlo AMD, post-PC éra a dnes naprostá většina čipů je non-Intel. A s tím, jak se Apple dalo na návrh vlastních procesorů a jak i Windows spustíte na ARM čipech, je hegemonie Intelu ještě řidší, než kdy dříve. Jasně, firma má hromadu aktivit, je prorostlá oborem, ale pamatujete si, jak krátkou dobu trvalo, než padla Nokia? 

Je potřeba si to říct narovinu. Společnost **Intel, dříve nejdominantnější výrobce čipů v oboru** , čelí krizi. Krize ji nutí uvažovat o ukončení plánu výroby čipů pro jiné společnosti. Tento plán napodobit TSMC byl hlavní součást snahy generálního ředitele Pata Gelsingera o zlom. Krize ji oslabuje, takže koncem září přinesl The Wall Street Journal zprávu o tom, že by Intel mohl mít zájem vykoupit Qualcomm. Což by bylo spojení desetiletí, ale zatím se neví, co na tom je. 

Kde jsou problémy? Čísla společnosti Intel za 2. čtvrtletí byla natolik špatná a zdálo se, že jsou jimi investoři tak překvapeni, že společnost ztratila hodně ze své důvěryhodnosti na finančních trzích. Firmě se totiž stále nepodařilo dohnat kvalitu výrobních procesů, jakou nabízí TSMC, což omezuje nejenom jeho vlastní procesory, ale i vizi vyrábět procesory pro zákazníky. Třetím stranám navíc Intel nemůže nabídnout tak širokou podporu zavedení procesorů do výroby, jako TSMC. Má se tedy skutečně Intel svých výrobních kapacit vzdát a vyrábět procesory u TSMC, jako většina ostatních?

Jednoduše řečeno, svět rozhodně potřebuje alternativu k TSMC. I když pomineme obavy o národní bezpečnost USA, existují pádné obchodní důvody. Dnes funguje jakási konkurence ve výrobě špičkových polovodičů. Je tu Samsung, ale jeho pozice se zdá být stále slabší a jeho angažovanost nejednoznačná. Bez životaschopného Intelu budeme mít za několik let skutečný monopol TSMC. Jakkoli je TSMC vzorem, jak si vážit zákazníků, jakýkoli monopol povede k vyšším cenám a pomalejším inovacím.

Již dnes stojí vývoj čipu na špičkovém procesu TSMC nejméně 50 milionů dolarů a obvykle mnohem více. Tím se vývoj špičkových čipů dostává mimo dosah všech ostatních společností kromě těch největších. Společnost TSMC má dnes poměrně flexibilní přístup ke spolupráci se začínajícími podniky, ale monopolní společnost TSMC by měla dostatečnou motivaci nechat tuto flexibilitu zmizet. To by znamenalo konec začínajících firem zabývajících se návrhem čipů.

A tohle je to, co bude důležité sledovat: jak se Intel vypořádá se zákrutou, do níž i za intenzivního brždění nakonec vjel. 

* * *