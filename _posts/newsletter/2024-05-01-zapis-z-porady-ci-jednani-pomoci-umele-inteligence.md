---
author: Patrick Zandl
categories:
- Patrickův newsletter
- Apple
- Google
- AI
- Mobilní technologie
- Internet
- Česko
- EU
- Automotive
date: '2024-05-01'
layout: post
original_newsletter: '#75: Jak na zápisy ze schůzek a porad pomocí AI aplikací (plus
  Tesla a Apple novinky)'
summary_points:
- AI aplikace Wave AI, Summie, Lush a MinutAI podporují zápis schůzek v češtině.
- Mobilní aplikace pro zápis schůzek vyžadují datové připojení pro odeslání nahrávek
  do cloudu.
- Summie je nejkomplexnější aplikace, rozpoznává mluvčí a umožňuje doplňující dotazy.
- Přizpůsobení slovníku a opakování akčních bodů zlepšuje kvalitu zápisu AI.
title: ✍️ Zápis z porady či jednání pomocí umělé inteligence
---

Jednou z aplikací umělé inteligence, kterou používám prakticky rutinně, je zápis ze schůzky, porady či jednání. Pojďme se podívat na to, jak to funguje. 

V poslední době totiž nastal boom aplikací, které službu shrnutí či zápisu umožňují a řadu z těchto aplikací lze prakticky používat i v češtině. A tím je třeba začít: nebudu zmiňovat aplikace, jako je Otter, dnešní leader trhu, ten ale podporuje jen angličtinu a s jinými jazyky u něj neuspějete. 

V českém prostředí jsem vyzkoušel Wave AI, Summie, Lush a MinutAI, u ostatních jako Osmo nebo Otter jsem neviděl podporu češtiny. A pozor, aplikace jsou pro iOS a iPhone, pro Android jsem jejich verzi neviděl. 

Jde o mobilní aplikace. Nainstalujete si je do svého mobilu a na začátku schůzky prostě spustíte nahrávání, po konci jej ukončíte a data se odešlou do cloudu. Proto je třeba dát si pozor na to, zda jste na WiFi a případně přenos odložit, data nebývají příliš komprimovaná a z jedné hodinové schůzky odešlete větší desítky megabitů dat, pokud máte ostřejší limit dat na mobilu, můžete být rychle na dně. Je potřeba si to hlídat a případně data ke zpracování odesílat až z wifiny.

Jak je to s cenami?

[![](https://substack-post-media.s3.amazonaws.com/public/images/90b9c50e-1314-4872-88b8-bf967ffbca42_1174x838.jpeg)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F90b9c50e-1314-4872-88b8-bf967ffbca42_1174x838.jpeg)

![](https://substack-post-media.s3.amazonaws.com/public/images/90b9c50e-1314-4872-88b8-bf967ffbca42_1174x838.jpeg)

### Jak je to s kvalitou rozpoznávání? 

Aplikace zjevně využívají jeden STT kromě Lugh. Jeho schopnost přepsat češtinu mi přišla nejhorší, záhy jsem ho přestal používat. Schopnost rozpoznat český hovor u ostatních aplikací mi přišla velmi podobná s tím, že nejlepší bylo subjektivně Summie, pak MinutAI a mírně slabší Wave AI. Do jisté míry bylo zajímavé, jak se AI vyrovnala s překřikováním a situací, kdy lidi mluvili najednou. V zásadě vždy to AI nějak přepsala, ale v analýze potlačila, zřejmě pod dojmem toho, že taková pasáž nebyla důležitá a sloužila jen k ujasnění východisek, které byly později znovu řečeny ve větším klidu. 

Bylo pro mě překvapující, že když jsem se u aplikace podíval do kompletního přepisu, ten mi nebyl příliš k užitku a prakticky nikdy jsem ho nepoužíval. 

[![](https://substack-post-media.s3.amazonaws.com/public/images/ff72920f-d4d4-44ec-a568-59008df7a46f_1170x2532.png)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2Fff72920f-d4d4-44ec-a568-59008df7a46f_1170x2532.png)Wave AI a jeho zápis z porady o veřejném osvětlení

![](https://substack-post-media.s3.amazonaws.com/public/images/ff72920f-d4d4-44ec-a568-59008df7a46f_1170x2532.png)

### A co schopnosti? 

Aplikace s podporou češtiny jsou většinou dost jednoduché a umožní jen nahrání schůzky, její analýzu a export dat. Nejkomplexnější je Summie, to dokonce rozpoznává mluvčí a také se můžete expost doptat na to, co ze schůzky vyplývá. Rozpoznání mluvčího vypadá jako stěžejní funkce, ale nepřijde mi to tak podstatné v případě, že ze schůzky potřebujete hlavně zaznamenat závěry. Ty nezáleží na mluvčím. Pokud potřebujete zapisovat argumentaci, stejně budete potřebovat si zápis projít a pro jistotu zkontrolovat a doplnit, kdo je mluvčí kterého argumentu. 

[![](https://substack-post-media.s3.amazonaws.com/public/images/82e5102f-96b1-4489-8113-bc529ea99b66_1170x2532.png)](https://substackcdn.com/image/fetch/f_auto,q_auto:good,fl_progressive:steep/https%3A%2F%2Fsubstack-post-media.s3.amazonaws.com%2Fpublic%2Fimages%2F82e5102f-96b1-4489-8113-bc529ea99b66_1170x2532.png)Kličová probíraná témata z porady o stavbě nové základní školy v Summie. 

![](https://substack-post-media.s3.amazonaws.com/public/images/82e5102f-96b1-4489-8113-bc529ea99b66_1170x2532.png)

Aplikacím jsem mírně přizpůsobil průběh jednání - hlavně ve slovníku. Například v momentě, kdy se dohodneme na dalším postupu, pro jistotu ještě jednou zopakuje, že jsme si tedy dohodli další akční bod nebo úkol a zopakuji jej. Jenže ono to nepomáhá jen AI, ale i lidem na jednání… 

Summie nově přidalo možnost záznam ze schůzky udělat v rapperské verzi, musím přiznat, že poprvé mě to docela šokovalo, protože jsem do toho zápisu koukal a nějak jsem nepobíral, o co jde. 

Zatím to není tak, že zápis by byl zcela bezúdržbový. A ani není vhodný jako přepis jednání slovo od slova. Ale jako soupis důležitých řečených věcí to začíná fungovat velmi dobře a rozhodně se vyplatí to vyzkoušet. 

Tak a to je prozatím všechno. Líbil se vám newsletter? Dejte mu lajk a doporučte jej kamarádům 🥰

Vše nejlepší do nového týdne přeje

Patrick Zandl