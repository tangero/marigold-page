---
author: Patrick Zandl
categories:
- Patrickův newsletter
- Apple
- AI
- EU
date: '2023-08-13'
layout: post
original_newsletter: 'Patrickův newsletter #66: Potíže s průlomovými změnami prostřednictvím
  AI'
title: Potíže s průlomovými změnami prostřednictvím AI
---

Dnes bude řeč hlavně o umělé inteligence a to poněkud teoreticky. Nakolik je reálné, aby způsobila průlomové změny ve společnosti a masivní transformaci ekonomiky? 

Že umělá inteligence způsobí průlomové změny, o tom jsme si již mnohé říkali a slyšeli jsme řadu argumentů, proč by tomu tak mělo být. Umělá inteligence by opravdu mohla naprosto nevýdaným způsobem nastartovat technologickou transformaci i ekonomiku. Jak? Pokud AI nebude limitována, bude moct růst sama o sobě. Stane se univerzálním prostředkem růstu, který bude “všechno vynalézat, vyrábět a zlepšovat, včetně sama sebe”. V tom spočítá ona transformace: znamenalo by to násobné zvýšení produktivity práce, ale zároveň také naprostou změnu všech pracovních i sociálních zvyklostí. Obrovská společensko-ekonomická proměna, přičemž promýšlení jejích důsledků si nechme na jindy. Najednou by za nás mohla umělá inteligence všechno dělat, všechno vymyslet, vyrobit a my bychom mohli jen spotřebovávat. 

Inovační i produkční cykly by se radikálně zkrátily, zefektivnily a rozvoj ekonomiky i společnosti by najednou nečekal na pomalé lidstvo, ale byl hnán kupředu stále rostoucím výkonem křemíku. Každému podle jeho potřeb a práci strojům. Jak dokonalé! Tedy, tahle dokonalost se párkrát v minulosti zvrhla. Pro někoho je to naděje na záchranu země, pro jiné scifi, pro další noční můra, to teď nechme stranou. Kdo jste četli moji knihu Mýty a naděje digitálního světa máte už za prokázané, že technologie, která může být použita ke zvýšení produktivity, také použita bude. Pokud takto bude možné umělou inteligenci použít, tak bude použita. My se zastavme u toho, zda umělá inteligence k takovéto transformaci posloužit může a jaké jsou praktické nástrahy na této cestě?

Především se musíme zastavit hned u domněnky, že na dosah je Obecná umělá inteligence (AGI), která se bude umět vypořádat s veškerým typem úloh a nebude jednoúčelová, jako jsou dnešní AI. Nebo, přinejmenším, že bude umělá inteligence obecně uplatnitelná pro všechny typy činností. Ani jeden z těchto předpokladů dnes neplatí, zejména ne ten první. AGI stále nemáme, ale ani neumíme uplatnit tu dnešní základní umělou inteligenci na široké spektrum úloh. Umělá inteligence je zatím pro různé typy úloh různě vhodná. Zatímco běžné texty připraví snadno, s právními je potíž. Dobře rozpoznává radiologické snímky v nemocničním prostředí, ale napíchnout fyziologický roztok pacientovi ležícímu v téže nemocnice jí vůbec nejde. 

Jaké jsou výzvy, s nimiž se umělá inteligence bude muset potýkat a jsou to limty, přes něž nejde jít?