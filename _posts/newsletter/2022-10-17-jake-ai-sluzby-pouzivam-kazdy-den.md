---
author: Patrick Zandl
categories:
- Patrickův newsletter
- Apple
- Google
- AI
- Sociální sítě
- Česko
- EU
- Automotive
date: '2022-10-17'
layout: post
original_newsletter: 'Patrickův newsletter #56: Muskův Starlink, nákup Twitteru a
  Čínsko-Americká válka o čipy a AI nadvládu'
summary_points:
- Deepl překládá texty lépe než Google Translator, autor jej používá pro překlad knih.
- Midjourney generuje obrázky z textu, autor jej používá pro grafiku a ilustrace.
- Mem.ai jsou samoorganizující se pracovní prostory pro poznámky, doporučuje se video.
- Descript slouží k tvorbě podcastů, umožňuje úpravy a automatický přepis do textu.
title: "Jaké AI služby používám každý den?"
---

Když už jsme u té umělé inteligence, dám vám pár tipů na AI služby, které používám prakticky na denní bázi:

[Deepl.com](http://deepl.com/) \- je skvělý překladač z několika jazyků včetně češtiny. Je mnohem lepší, než Google Translator a umí překládat i dlouhé dokumenty. Můj model použití? České texty umím načíst podstatně rychleji, než anglické, takže si nechávám přeložit prakticky všechny články i knihy, které čtu. Jednoduše koupím PDF knihy, dám ho do Deeplu a nahraju do čtečky. Někdy musím PDF rozdělit na dvě části kvůli limitu milionu znaků v dokumentu, ale to je tak všechno. Konverzi do Kindle z PDF mi udělá Amazon sám. Takhle načtu podstatně více materiálů a více do hloubky. 

[Midjourney](https://www.midjourney.com/) je AI generátor obrázků z textového zadání. Rutinně jsem jej začal používat kolem voleb na volební grafiku, později i na ilustrační obrázky ke článkům. Textové zadání je pro mě lepší, než vyhledávání obrázků ve fotobance a navíc si mohu velmi snadno přizpůsobit styl. Pokud používáte obrázky, je to must have. Právě se snažíme vygenerovat první titulní stránku pro knihu🙂

[Mem.ai](http://mem.ai/) jsou samoorganizující se pracovní prostory, do nichž si můžete dělat poznámky (třeba i přes Twitter). Nutno [skouknout video](https://www.youtube.com/watch?v=hWvQUvWUCeU), bez toho se to těžko dá docenit a pochopit. 

[Descript.com](http://descript.com/) používám pro tvorbu podcastů, dobře se s ním pracuje, umožňuje vyhodit přeřeky a nebo přepsat již hotové podcasty automaticky do textu, je to ovšem placená služba a ne všechno funguje pro češtinu. Pokud pracujete se zvukem, hodí se o něm vědět. 

[Summari.com](http://summari.com/) používám, pokud potřebuju sumarizovat to nejdůležitější z nějakého textu, zpravidla když potřebuju načíst dlouhou zprávu, třeba vědeckou studii a nevím, jestli to má cenu. 

AI nástroje pro podporu psaní. Asi nejlepší a nejdražší je [Jasper.ai](http://jasper.ai/) \- já používám spíše z cenových důvodů [rytr.me](http://rytr.me/) \- obojí podporuje psaní v češtině. Co je AI podpora psaní? Obojí umí navrhovat pokračování textu, ale především textovat reklamy a nejrůznější typy textů v různých jazycích. Pokud máte Mac, hodí se ještě vyzkoušet klienta [Elephas](https://elephas.app).

A jaké AI služby používáte vy a proč? Přidejte svůj komentář… 

[Leave a comment](https://zandl.substack.com/p/patrickuv-newsletter-56-muskuv-starlink/comments)

Vše nejlepší do nového týdne přeje 

_Patrick Zandl_

 _PS: Newsletter byl rozeslán 2533 odběratelům._