---
author: Patrick Zandl
categories:
- Patrickův newsletter
- AI
- EU
date: '2023-12-10'
layout: post
original_newsletter: 'Patrickův newsletter #71: Za tajemstvím rozkladu světa prostřednictvím
  Qstar'
summary_points:
- Altmanovo odvolání provází nejasnosti a minimálně čtyři různé teorie o důvodech.
- Altman čelí podezření z konfliktu zájmů kvůli nákupu čipů od firmy, kde měl podíl.
- OpenAI byla založena jako nezisková organizace s cílem vyvíjet bezpečnou AI pro
  lidstvo.
- Poslání OpenAI motivuje výzkumníky i přes potenciálně lepší nabídky jinde.
title: Proč opravdu skončil Sam Altman?
---

Ve skutečnosti se totiž o důvodech překotného Altmanova odvolání nevysvětlilo mnoho. Různě hluboko zainteresovaní novináři přišli s minimálně čtyřmi verzemi. Od palácového převratu z obav před dopadem oné univerzální umělé inteligence, přes dosti pofidérní podezření, že jedna ze členek správní rady byla komunistka, až po střet zájmů Adama D'Angela, člena představenstva OpenAI a zároveň člověka šéfujícího službě Quora, jejíž existence měla být umělou inteligencí ohrožena. Jenže je tu ještě čtvrtá teorie. Co když oficiální vyjádření Open AI o tom, že se obává Altmanovy upřímnosti, bylo pravdivé? Ano, jistě, většina lidí oficiální vyjádření zavrhla jako neupřímnou výmluvu o pochybné upřímnosti, jenže se objevuje řada náznaků, že důvody k pochybnostem byly tehdy oprávněné. Nebo jsou oprávněné nyní. 

Tak především vyšlo najevo, že společnost Open AI pod Altmanovým vedením souhlasila s nákupem čipů v hodnotě více jak 1 miliardy Kč od společnosti, v níž měl Altman podíl. To těžko je náhoda, protože zakázkové čipy používané pro učení AI by takový odběratel, jakým je Open AI, získala i jinde. Fakt, že by zakázku zadala neznámé společnosti, by tuto společnost zviditelnil. 

Důležitý fakt souvisí s tím, že Open AI byla založena jako nezisková organizace, která tehdy získala daňové výhody výměnou za příslib vybudování bezpečné technologie umělé inteligence a jejích co nejšiřších a nejrovnoměrnějších přínosů, které prospějí lidstvu jako celku. To jsou formulace z původní charty společnosti a tento statut se dosud bere velmi vážně. Celá řada výzkumníků ve společnosti pracuje právě kvůli jejímu vznešenému poslání, ve skutečnosti by si mohli najít práci za lepších podmínek v jiné technologické firmě.