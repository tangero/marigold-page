---
ID: 3358
title: Nový marigoldí design
author: Patrick Zandl
post_excerpt: ""
layout: post
oldlink: >
  https://www.marigold.cz/item/novy-marigoldi-design-2
published: true
post_date: 2016-11-27 10:49:06
---
<p>O tom, že bych rád změnil po deseti letech design Marigolda, přemýšlím už tak zhruba… no asi deset let. Ten původní měl pár drobných nevýhod, především tu, že jsem si ho vytvářel kódoval já, pod nedostatkem času a připusťme si, i bez řemeslné zručnosti. Vlastně jediná hezká věc tam byla logo Marigolda, které kreslil Upír, bohužel ztrativ původní soubory s návrhem. Logo původně představovalo zcela náhodnou tvář, jenže dneska po deseti letech se portrét ukazuje být prorockým - takhle zhruba dneska vypadám. Jen ty vlasy šedivějí. Nový design má na svědomí Honza Tippman, tedy svým způsobem. </p>


<!--more-->

<p>Je sice grafik, ale v tomto případě fungoval v pozici rozhoupávače. Napsal jsem mu totiž, zda, když má zrovna čas, by nový design Marigolda za hodinku nevysmahl. Opáčil, že to by sice mohl, ale že nemám tak specifických potřeb, aby se nedalo sáhnout po šabloně. Kontroval jsem tím, že šablonu jsem hledal mnoho let a nikdy jsem nenašel nějakou, která mne zaujala. Dnes většina blogových šablon stojí na fotkách, tedy přesně na tom, na čem Marigold nestojí a stát do budoucna nebude. Honza mi poslal link na šablonu Hinimal, pravil, že tohle je přesně to, co  potřebuju a vysvětlil mi, že menu vlevo ani nahoře nepotřebuju, že se všechno dá do Hamburgeru (to je ta ikonka tří plátků nahoře vpravo) a všichni to pochopí. Tak doufám, že jste to pochopili. Nový design je čistý, bílý, není zamořený hromadou linků, dobře se čte (doufám). Navíc je stejná šablona pro desktop, jakož pro mobily. Doposud mobily obsluhovala nějaká obstarožní výjimka ve Wordpressu (když jsem s Wordpresem začínal, jeho verze 0.98 mobily neuměla, protože existoval jen WAP) a podle statistik jsme měl jen 1% návštěvnosti z mobilů. Až tento měsíc se ukázalo, že ve skutečnosti z mobilů přijde 35% uživatelů, 10% z tabletů a zbytek z desktopu. Jak to? No jednoduše: já na té výjimkové šabloně neměl instalované měření Google Analytics a to procentíčko nahnala sekce <a href="/wifi/">WiFi knihy</a> neobsluhovaná Wordpressem (která mi zatím vypadla z  menu a právě přemýšlím, zda ji mám nacpat do Hamburgeru, nebo zda mám udělat patičku s menu jak hlasuje Honza, nebo zda mám udělat hlavičku, jak bych chtěl já, čímž bych ale zase rozprasil design svou neschopností za pět minut co na to mám to udělat pořádně). </p>

<h3>Pryč rubriky, nově HTTPS</h3>
<p>Kromě pročištění designu má Marigold i jiné drobné novinky. Z menu vypadly rubriky. Používám je spíše nahodile, už nejsou vcelku k ničemu, více štítkuju. Důležité starší články ještě oštítkuju. Naopak lépe funguje vyhledávání, opět dostupné z hamburgeru. Používané je dost, takže ho chci ještě zlepšit, to Wordpressí není tak dobré, jak bych rád, hlavně v relevanci. Novinkou od září je také provoz Marigolda výhradně na HTTPS - bylo to sice v rámci cvičení přesunu některých našich serverů, ale hodlám to udržovat, přijde mi to prospěšné. Stejně tak Marigold podporuje AMP stránky, návštěvnost je minimální. Naopak Facebook Instant Article nepoužívám, nepodařilo se mi to rozchodit tak, aby na tom byla nějaká návštěvnost a dobře to fungovalo. Řeším to zatím tak, že články na Facebook linkuju, ty méně technické dávám primárně na Facebook a do blogu se přenášejí přes IFTTT, takže se zde objevují s drobným zpožděním. </p>

<h3>Twitter pryč. Avízo na nové články emailem nebo do Messengeru na Facebooku</h3>
<p>V rámci experimentu jsem zrušil účet na Twitteru, což mi všichni vysvětlují, že je marketingová chyba, protože jsem tam měl mraky followerů a vyhodil tím léta práce. Asi jo, ale já taky nejsem žádný lumen marketingu, nic těm lidem neprodávám, nechci se prodávat a v poslední době Twitter žral dost času, už se to nedalo odůvodnit ani tím, že je to relax v mezičase mezi pracovními nerváky. Příležitost zkrátka dělala prokrastinaci. Mám ještě tak dva týdny na to se rozmyslet, co s Twitterem dál, než se můj účet definitivně smaže, zatím to neřeším. Nevím. V každém případě, pokud jste byli zvyklí na upozornění na nové články na Twitteru, mám zatím dobrou náhradu: lze si <strong>přihlásit odběr celých článků do emailu</strong>. Hned, jak je vydám, vám přijde emailem kompletní text článku a můžete si jej číst po libosti v oblíbeném email klientu. Příhlášení najdete v menu Hamburgeru, je tam nakonci formulář, nápověda k odhlášení je v každém emailu. Neslouží mi to k spamování, ale k rozesílání nových článků. Přihlásit se jde i rovnou tady (pozor, musíte potvrdit email, co vám přijde).</p>

<p>[email-subscribers namefield="YES" desc="" group="Public"]</p>

<p>Pokud preferujete Messenger na Facebooku, můžete dostávat avíza na nové články tady. Mám na to jednoduchého Bota, umí jen posílat články, takže se s ním nesnažte konverzovat. Jakmile nový článek vyjde, pošle vám na něj bot odkaz. Přihlásit se lze <a href="https://m.me/marigold.cz">zde přes web</a>, nebo v messengeru napsat vzkaz na uživatele Marigold.cz. </p>

<h3>Kolik bude času na nové články? A o školeních telekomunikací</h3>
<p>Dobrá otázka. Nevím. Tím, jak jsem vypadl z každodenní operativy v Energomonitoru, jsem sice teoreticky nezaměstnaný člověk, ale nějak se mi nezdá, že by to znamenalo více času. Teď mám vůli psát nové články hlavně kolem egovernmentu (jemuž jsem se v poslední době dost lobbisticky věnoval a obšlapoval kolem EET a dalšího, kdo víte, víte, kdo nevíte, nepotřebujete) a kolem LTE/5G/Massive IOT, kam mě stále táhne fantazie a fakt, že se tam mnoho zajímavého děje. Na druhou stranu si uvědomuju, že jsou to materiály, které mě neživí a zajímají jen velmi málo lidí, protože věci kolem moderních telekomunikací už dávno v Česku nejsou živnou půdou, ekonomicky v tom prakticky žádná firma není aktivní, natož inovativní, snad s výjimkou těch pár na mém starším seznamu tuzemských IoT firem. Takže uvidíme, kolik času na psaní zbude, záleží to na tom, co nakonec budu dělat - a to jsem ještě neřešil.</p>

<p>Slib dopsat knihu o LTE stále platí, i když mám neodbytný dojem, že její  základ přesunu na web. Měl jsem takovou představu, že budu i <strong>v Česku dělat školení věnované moderním telekomunikacím</strong>, takhle školíme operátory a firmy v Rakousku, jenže tam je poptávka po proškolení a udržení zaměstnanců v obraze mnohem vyšší. Jak pravil jeden tuzemský zaměstnanec “dyk my je do roka vylejem, k čemu by nám bylo, aby tomu rozuměli, stejně se to prodá”. Jediné vypsané <a href="http://www.zandl.cz/index.php?cID=197">české školení pro skupinu sedmi lidí</a> byl problém naplnit (a ne, nebyl to problém ceny). Budu muset přehodnotit strategii, zda to vůbec dělat, mrzí mě, že proškolování lidí právě třeba v Rakousku je docela zajetá věc, firmy se snaží, aby jejich lidé byli v obraze, dlouhodobě spolupracují s někým, kdo jim proškoluje nové zaměstnance, protože to chápou jako součást kvality svých služeb. Chápal bych, kdyby to v Česku byl obsazený trh, ale on je to spíš trh neexistující, největší HR pařba je poslat zaměstnance na školení konkrétní technologie, kterou používá, nejlépe, když ji zaplatí a dodá dodavatel technologie. A jediným rozšířeným vzděláváním jsou návštěvy konferencí, která se ale chápou spíše jako networking, než vzdělávání. Školení mají být trochu opačně: spíš vzdělání, z menší části networking. Kdyby vás v téhle oblasti něco napadalo, měli jste s tím nějakou zkušenost, ozvěte se, zajímá mě to i profesně (je to kus práce, kterou mám rád), i z pohledu úvah konkurenceschopnosti české ekonomiky a jejího rozvoje.  </p>

<p>A to je prozatím k novinkám na Marigoldu všechno. </p>
