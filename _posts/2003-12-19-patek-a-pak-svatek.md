---
ID: 751
title: 'Pátek a&nbsp;pak svátek&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/patek-a-pak-svatek
published: true
post_date: 2003-12-19 09:00:00
---
<p>
Mám padesát minut života. Naštěstí na internetu, pak mi dojde baterka v notebooku a já jsem nechal adaptér v práci. </p>

<p>
Předevčírem jsem opět <STRONG>rozchodil svůj hotspot na Lužinách</STRONG>, včera jsem zjistil, že se na něj někdo dokonce připojil a překvapivě se mi i ozval. Jenže tomu předcházela problém. Já jsem totiž tu anténu v září rozebral, abych všechno mohl vyfotit. A pak, když jsem potřeboval konektor napájet zpět na kabel, zjistil jsem, že mi došel cín. Pak jsem se dlouho nemohl dostat do města do blízkosti lokalit, kde vím, že cín prodávají, nakonec jsem ho tento týden koupil v Baumaxu, když už mi to bylo trapné. Cín tam prodávají navinutý na cívku od filmu, takhle funguje recyklace :) A tak jsem to pospájel a můj hotspot zase jede. Horší je, že jsem se rozhodl otestovat WideNetí router, ten se ale konfiguruje po seriovém portu a ten já doma už na žádném počítači nemám. Musím někde sehnat nějakou plečku, co seriový port ještě má.</p>

<p>
Kromě toho se ozvala účetní zemědělce, co hospodaří na mých latifundiích v Holotíně. Tento týden jsem se tam hodlal stavit a zjistit, kdo to je, k mému překvapení se ozvali sami - někdo to četl na internetu a asi přes deset známých jim to poslal, jeslti to prý nejsou oni. Jsem z toho v šoku, kam všude se až Marigold propracuje. Budu s tím muset něco udělat, minimálně se musím alespoň podívat do iAuditu (kam jsem Marigolda mezi tím přidal), kolik lidí to tu čte, abych se takovým překvapením vyhnul. Takže jaderná skládka nebude...</p>

<p>
Je pátek, většina firem se již vylidnila, já hodlám svátky trávit pokud možno bez internetu, <STRONG>takže vám popřeji příjemné prožití vánoc</STRONG>. My asi pojedeme s Ditou do Chotěboře a budeme užívat dobrodiní Vysočiny. Jakub mne včera vyděsil, když se ptal na sněžné řetězy, ty nemám, snad to bez nich nějak zvládnu. Ačkoliv, při pohledu z okna, kde je hustě bílo, nevím nevím...</p>

<p>
<EM>PS: Další překvapení, už se ozvali tři lidé, kteří by chtěli naprogramovat tu knihovnu. Tak už to dost možná opravdu vznikne :) Asi ještě na marigolda publikuji zadání ku veřejné kritice...</EM></p>
