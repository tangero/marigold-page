---
ID: 608
title: Nokia Series 90
author: Patrick Zandl
post_excerpt: ""
layout: post
oldlink: >
  https://www.marigold.cz/item/nokia-series-90
published: true
post_date: 2003-10-24 08:40:00
---
<p>
Dnešní <A href="http://mobil.idnes.cz/zprava.html?zprava=25404" target=_blank>Mobil.cz</A> i <A href="http://www.mobilmania.cz/Bleskovky/AR.asp?ARI=105541" target=_blank>MobilMania</A> nakousli nové prostředí firmy Nokia Series 90, ale jen drobně, takže něco málo více informací. Především připomínám, že nokiácké produkty Series 60 a budoucně i 90 nejsou operačním systémem, ale jeho grafickou nadstavbou, operačním systémem je samozřejmě Symbian toho času ve verzi 7. </p>

<p>
Series 90 má být grafické prostředí pro komunikátory, tedy modely chytrých telefonů s QWERTY/Z klávesnicí. Doposud nejvyšším modelem této řady je Nokia 9210, která sice má operační systém Symbian, ale grafické prostředí, které Nokia nelicencuje a nemá ho ani ve stavu schopném prodeje dalším firmám. </p>

<p>
To by měla změnit právě <STRONG>Series 90</STRONG>. Tato nadstavba by se měla poprvé objevit u nástupce Nokia 9210 (má být představen příští týden) - objevují se názvy jako <STRONG>Nokia 9310</STRONG>. Půjde o zařízení vzhledově prakticky shodné s modelem 9210, mělo by ale být vybavené MMS podporou s vestavěným fotoaparátem a hlavně podporou GPRS a multimédií&#160;a půjde o triband telefon. Dokonce se objevují spekulace, že Nokia začne podporovat SD slot namísto MMC slotu, ale mnoho nadějí v to nevkládám, Nokia je v otázce slotů paměťových karet až nepříjemně tradiční. </p>

<p>
Podle Marko Luhtaly, šéfa business aplikací u Nokia Mobile Phones, nebyla nová verze komunikátoru dlouho prioritou Nokie, protože trh s PDA neběží nijak závratně. Navíc Symbian 6, kterým Nokia 9210 vybavovala, neměl podporu GPRS. Zdroj: <A href="http://www.computerwire.info/brnews/008A060E2C575E3680256D51005A702E" target=_blank>ComputerWire</A>.</p>

<p>
Series 90 by Nokia chtěla licencovat i dalším firmám. Často se říká, že tak bude bojovat proti UIQ od Ericssonu, ale mnoho tomu nevěřím, UIQ je dělaný na semiklávesnicové zařízení, zatímco Series 90 míří do zařízení s plnou klávesnicí. A tam zatím konkurenci prakticky nemá, snad jen Microsoft se v této oblasti snaží mírně prosazovat, jenže bez valné důvěry výrobců...</p>
