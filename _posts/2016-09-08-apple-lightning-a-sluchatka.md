---
ID: 3160
title: 'Apple, lightning a&nbsp;sluchátka'
author: Patrick Zandl
post_excerpt: ""
layout: post
oldlink: >
  https://www.marigold.cz/item/apple-lightning-a-sluchatka
published: true
post_date: 2016-09-08 12:19:41
---
<p>Včerejský keynote Apple potvrdila dlouho předpokládané. Firma u iPhone 7 odstraní analogový konektor pro připojení sluchátek a napříště bude možné používat sluchátka jen přes Lightning konektor a nebo bezdrátově připojená přes bluetooth.</p>


<!--more-->

<p>Důvodů, proč analogový audio konektor odstranit, je více (<a href="https://www.buzzfeed.com/johnpaczkowski/inside-iphone-7-why-apple-killed-the-headphone-jack?utm_term=.tcqDDAlNrd#.fnkppbmAn5">dobře je probírají tady</a>): </p>

<ul>
<li>vodotěsnost (ta byla s jackem složitěji řešitelná)</li>
<li>místo v telefonu (analogový konektor zabíral dost místa, které jde využít účelněji)</li>
<li>kvalita zvuku (převod digitálního zvuku na analog přináší ztrátu kvality plus kvalita je následně nehlídatelná, i když na metru kabelu by se nemělo nic pokazit)</li>
</ul>
<p>Já se pozastavím u důvodů, proč to problém je.</p>

<p><strong>Za prvé je to existující audiotechnika</strong>. Tříapůlmilimetrový jack je prostě všude a problémy s ním jsou známé a dobře prošláplé, navíc je jich fakt málo. Naopak drátová sluchátka přes konektor lightning se zatím nevyrábějí, ačkoliv to se jistě změní. Problém ale není v samotném konektoru zástrčky, ten Apple bohatě licencuje v rámci programu MFI. Horší je to se zástrčkou, tedy protikusem. Nemůžete vyrobit hifivěž a dát do ní zástrčku typu lightning - to může momentálně jen Apple. Apple tedy běžnou, rozšířenou a bezproblémovou technologii nahrazuje technologií proprietární.</p>

<p>A to je druhý podstatný problém. <strong>Pokud si koupíte nová sluchátka s lightning koncovkou, do domácí hifivěže si je nezastrčíte</strong> a musíte si koupit jiná.</p>

<p><strong>Za třetí, analogový kabel byl z principu nekontrolovatelný</strong>. Jím přehrávaná hudba se dala libovolně přehrávat a zachycovat. Digitální koncovku plně ovládá firma, která ji vytvořila a tak bude pohodlně možné zakázat hudbu přehrávat z velkých reproduktorů nebo ji kopírovat, pokud se ovládající firmě zachce. Že to tak dnes není? To spraví jeden OTA update.</p>

<p>Za čtvrté: použití stávající techniky je možné pomocí redukce z lightning na jacka. <strong>Každá další redukce je nepraktická a náchylná k poruchám</strong> (vypojení kabelu atd). Je to opruz navíc. Někomu to vadí, někomu ne.</p>

<p>Za páté, <strong>nepůjde nabíjet a poslouchat přes drátová sluchátka</strong>, což je přitom můj častý modus operandi. Ani nepůjde použít stejná kabelová sluchátka pro iPhone a pro notebook (dokonce ani Macbook).</p>

<p><img title="airpods_04.jpg" src="http://www.marigold.cz/wp-content/uploads/airpods_04.jpg" alt="Apple Airpods" width="559" height="454" border="0" /></p>

<p>Je možné připustit, že situace značně vyhovuje značkovým výrobcům sluchátek, protože tlačí na použití bluetooth sluchátek. To jsou ta dražší. U nich je navíc fest vidět, jak kvalitně zvládáte výrobu a kvalitativní rozdíl oproti noname výrobcům je zde dost vidět, projeví se kvalita implementace BT stacku a vůbec celé digitální zpracování signálu. Bluetooth sluchátka sice seženete za pár dolarů, ale když si koupíte kvalitní za několik tisíc korun, rozdíl poznáte na první poslech i když jste nahluchloun, jako já. Měl jsem nějakou levnou čínu a nyní upgradoval na <a href="http://www.jabra.cz/sports-headphones/jabra-sport-pulse-wireless">Jabra Sport Pulse</a> a to jsou nebe a dudy.</p>

<h3>Bezdrátová sluchátka nevyhovují všem</h3>
<p>Na druhou stranu bluetooth sluchátka nevyhovují všem. Především dobíjení je problém, sluchátka vydrží pár hodin, typicky čtyři, pět - ani ne celou pracovní směnu. Na dobíjení musíte tedy pamatovat a většinou se řeší přes mikroUSB - není to úplně pohodlné. Apple ho řeší bezdrátově, což má svou výhodu.</p>

<p>Musíte si také rozmyslet, v jaké formě bluetooth sluchátka chcete. Například já je potřebuju mít propojená kabelem. Příjemnější je to sice bez kabelu, jako jsou nové applácké bezdráty, jenže já bych je rychle ztratil.</p>

<p>Situace se často přirovnává k momentu, kdy Apple odstranilo floppy jednotku z iMaců. Nu, to bylo v době, kdy disketa nabízela necelé 3MB dat (spíš 1,44MB, ale dle verze) a v zásadě se na ni už v té době vešlo pár fotek, zatímco ceny vypalovacích CD mechanik klesly a dalo se na ně dát 200x tolik. Z hlediska uživatele bylo jedno zda disketová mechanika bude odstraněna, protože z důvodu velikosti přestal prostě diskety používat a těch pár starých záloh nárazově přetáhl. Jenže přechod na bezdrátová sluchátka neběží zase nijak moc rychle, řada lidí jim prostě na chuť nepřišla hlavně kvůli dobíjení a kvůli složitější obsluze, zejména párování. To by měl vyřešit BT5 v příštím roce, ale sliby chyby. Často mají lidé také svá stará oblíbená audiofilská za mnoh peněz a přeci nebudou nyní vyhazovat Kossky s doživotní zárukou jen kvůli konektoru omezenému na svět Apple.</p>

<p>Nic z toho neznamená, že Apple si neprosadí svou. Ani to, že to značné části uživatelů nebude jedno. Jen to znamená, že tentokráte Apple nepřináší pokrok, ale ukazuje vstup na ohraženou zahrádku.</p>

<p>Kdyby Apple přinesl otevřený standard, tleskal bych. Přitom pokud by chtěl využít Lightning konektor a otevřít jej jen pro hudbu všem, mohl. Neudělal to. Budou mít ostatní digitální sluchátka USB-C a budou tu tři verze redukcí?</p>
