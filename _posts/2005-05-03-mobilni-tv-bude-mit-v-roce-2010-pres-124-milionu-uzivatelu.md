---
ID: 1633
title: 'Mobilní TV bude mít v&nbsp;roce 2010 přes 124 milionů uživatelů'
author: Patrick Zandl
post_excerpt: ""
layout: post
oldlink: >
  https://www.marigold.cz/item/mobilni-tv-bude-mit-v-roce-2010-pres-124-milionu-uzivatelu
published: true
post_date: 2005-05-03 08:47:14
---
	<p>Informa vydala věštbu, podle níž bude mít v roce 2010 mobilní televize přes 124 milionů uživatelů. Informa přitom očekává, že přes 60% uživatelů bude používat nový formát DVB-H, jen menšina uživatelů především v Koreji a Japonsku pak S-DMB nebo T-DBM, dohromady 33 milionů uživatelů s mírnou nadvládou terestrického příjmu T-DBM nad satelitním. Zatímco letos by se mělo prodat 131 tisíc telefonů vybavených pro příjem mobilní TV, v roce 2010 pak bude celkem 83,5 milionů telefonů s podporou mobilní TV. Studie vůbec nepočítá s televizí šířenou v CDMA/WCDMA sítí přes multimedia broadbast, což je zvláštní, ale budiž. </p>
<div class="rightbox"><img src="http://www.marigold.cz/foto/albums/userpics/normal_P1000286.jpg" alt="Samsung a jeho T-DMB telefon"></div>	
<p>Otázka je, nakolik máme takové předpovědi věřit. Nechtěl bych vypadat jako škarohlíd, ale nějak nevidím velké využití pro takovou funkci. Zatímco streamované video má svou výhodu v tom, že si ho pustíte, když máte chvíli, skouknete si ho, když potřebujete, televize vysílá a vy si můžete maximálně tak vybrat kanál, nikoliv však pořad. Když na nástupišti čekáte na tramvaj nebo u doktora na prohlídku, budete koukat na prostředek seriálu – k čemu to bude? A když přijdete domů, pustite si pravděpodobně velkou TV s pořádnou obrazovkou, kvalitním rozlišením a skvělým zvukem, nebudete koukat na jednopalcový displej.</p>
	<p>Tím netvrdím, že bych si neuměl představit situace, kde bych mobilní TV použil. Umím. Ale nějak se mi nezdá, že bych to dělal tak často, aby z toho mohl být živ celý mobilně televizní ekosystém. Bude jistě příjemné na chalupě nebo na výletě nepromeškat defenestraci komunistické vlády, jenže neobsloužil by mne lépe streaming? Nebylo by lepší, kdybych si vybral já, co mne zajímá, protože mobilní televizi budu sledovat většinou v časovém tlaku na to, abych mohl čekat, až konečně přijde pořad, který mne zajímá? Nebude spolu s problémem nízké návštěvnosti stoupat tlak na množství reklamy v mobilní TV nebo na paušální platbu? Budu chtít koukat na TV u které si nejsem jistý, zda pořady jsou přestávky mezi reklamou nebo je tomu opačně? Nebo kolik se bude za takovou TV měsíčně platit, pokud za stažení stupidního loga platíme 50 Kč?</p>
	<p>Řekli byste, že jsem zaujatý proti moderním technologiím (já? Haha), ale nějak se mi nezdá, že pokles kvality televize a její vyšší cena by měly být ospravedlněním za možnost sledovat ji kdekoliv. Umím si představit jiný koncept. Veliký LCD panel s vestavěným HSDPA modulem. Zmáčknu tlačítko na ovladači a na displeji si vyberu z nabídky svého operátora ten film, který bych chtěl shlédnout. Film se začne stahovat do paměti displeje a za deset minut, půl hodiny nebo hodinu (to všechno mi displej je schopen propočítat přibližně dopředu), až bude dostatečný kus nebo celý stažený, si film v klidu přehraju. Právě jsem zaplatil 100 Kč za film a mohu si jej přehrávat tak dlouho, jak budu chtít s tím, že operátor mi dovoluje si půjčit jen čtyři filmy najednou a když chci další, musím jeden předešlý smazat. Tohle je podle mne mobilní televize.</p>
	<p>Aby mobilní televize fungovala tak, jak predikuje Informa, musel by se dramaticky změnit styl toho, co je v ní vysíláno. mTV by se musela soustředit na krátké pořady s délkou do 30ti minut, musela by měnit požadavky obecenstva. Podaří se jí to? Možná ano, jenže v periodě  generací. Nemyslím, že by v pěti letech získala deset procent uživatelů mobilních sítí v ekonomicky silných státech. Vy ano?
</p>
	<p><strong>Update: </strong>nejsem sám, kdo si to myslí, na TheFeature vyšel <a href="http://www.thefeature.com/article?articleid=101588">podobně laděný článek</a>, zřejmě rovněž ponouknutý těmi odhady Informy. Jednu větu za všechny: <em>In the early 90s "interactive TV" was a well-hyped concept</em>.
</p>