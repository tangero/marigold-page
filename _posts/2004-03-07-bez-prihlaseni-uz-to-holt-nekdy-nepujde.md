---
ID: 901
title: 'Bez přihlášení už to holt někdy nepůjde&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/bez-prihlaseni-uz-to-holt-nekdy-nepujde
published: true
post_date: 2004-03-07 17:56:00
---
<p>
Zachvátila mne&#160;horečka - mrcha jedna. Bohužel moje projevy chřipky jsou lékařsky neuctivé. Při horečce mi teploměr ukazuje přes 36,2C, pokud je to opravdu kruté, dostanu se i k 36,5C, což ale nejsou teploty, které by lékaři uznávali jako horečkové stavy. Takže s tím ani k doktorovi nechodím, protože mi ještě není zatěžko dát 12 Kč na Paralen a týden ležet v posteli, protože venkoncem nic jiného se s tím dělat nedá a jak mne přátelé lékaři již poučili, léky proti chřipce pouze zmírňují některé její příznaky, ve skutečnosti ale nic neléčí. A tak ležím v posteli, v pondělí se to pokusím vysvětlit v práci a budu úřadovat z domova. A mezi tím jsem o víkendu trochu programoval. </p>

<p>
Už delší dobu jsem chtěl udělat nějaké inteligentnější řízení přístupu k informacím na Marigoldovi, neb - jak víme, informace jsou to nejcenější. A tak ke čtení některých článků bude povinné přihlášení Genloginem, společným přihlašovacím heslem platným pro všechny servery běžící na redakčním systému Genesis 2, bez toho článek nelze přečíst. </p>

<p>
Přihlašovací "lištička" je umístěna na každé stránce pod logem marigolda - pokud jste přihlášeni, je tam vaše přihlašovací jméno, příjmení a login a možnost se odhlásit, v opačném případě je tam možnost se přihlásit či zaregistrovat. Na jednu věc upozorňuji - přihlášení neexpiruje, takže dokud se neodhlásíte, je platné. Vzhledem k tomu, že registrace slouží jen ke čtení článku, není odhlašování nutné, i když se náhodou někdo dostane k přihlášenému počítači, nemůže vám nijak uškodit, maximálně si může přečíst vaše jméno a kontakt v editaci, ke změně těchto údajů už potřebuje znát heslo. </p>

<p>
První témata, která jsou krytá přihlášením, je <A href="/zprava.html?cislo=27311">3G Týden</A>, chystám se rozšířit přihlášení i nad správu hotspotů - kde je logicky požadovaná editovatelnost hotspotů zadávajícím, což dneska moc dobře nejde a pro diskuse tak, aby bylo zřejmé, které komentáře a diskusní příspěvky píše náhodný návštěvník a které přihlášený uživatel. </p>

<p>
Jestli chcete vědět, jaký to má v praxi užitek, tak žádný. Nehodlám z vás tahat ani prachy, ani vaše kontaktní údaje (povinné je vyplnit jen jméno, login a email, což dá rozum - email je pro zaslání hesla při ztrátě, to ale zatím nefunguje), jen potřebuji ozkoušet některé svoje content teorie. Myslím, že to přežijete, zase taková tragedie to není...</p>
