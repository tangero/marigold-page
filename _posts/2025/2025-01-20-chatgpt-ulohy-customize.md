---
audio_url: null
author: Patrick Zandl
categories:
- AI
- ChatGPT
- OpenAI
layout: post
post_excerpt: OpenAI nedávno představila režim Úlohy a nově i Přizpůsobení. Úlohy
  umožňují provedení promptu v určitý čas, Přizpůsobení pak umožní detailněji nastavit,
  jak s vámi má AI mluvit. Jak na to?
summary_points:
- OpenAI představila funkce Úlohy a Přizpůsobení.
- Úlohy umožňují plánované vykonávání promptů s notifikacemi.
- Přizpůsobení umožňuje detailní nastavení způsobu komunikace s AI.
- Úlohy jsou omezeny na 10 současně spuštěných a jsou dostupné jen v placených programech.
thumbnail: https://www.marigold.cz/assets/Custom-Instructions-UI.png
title: "ChatGPT Úlohy a Customizace"
---

OpenAI nedávno představila režim Úlohy a nově i Přizpůsobení. Úlohy umožňují provedení promptu v určitý čas, Přizpůsobení pak umožní detailněji nastavit, jak s vámi má AI mluvit. Jak funkce použít?

### ChatGPT Úlohy

Musím říct, že nejdříve ta funkce vypadala jako blbost. Pak se objevily zvěsti, že původně OpenAI chtěla představit široce rozkročenou platformu agentů, jenže na poslední chvíli v ní našli fatální chybu. A tak osekali funkce a vydali jen Úlohy. Zda je to či není pravda, najisto nevíme, ale rozhodně to vypadá pravděpodobně. Úlohy vypadají jako něco, čemu někdo na poslední chvíli vzal většinu vstupně výstupních rozhraní. 

Jak Úlohy fungují? Vyberete si z roletky GPT-4o s naplánovanými úlohami a nyní můžete zadat prompt, který bude pravidelně vykonáván. Takto vykonaný prompt vám bude doručen emailem a/nebo notifikací, to podle toho, jak máte nastavené upozorňování v ChatGPT. Jak notifikace, tak email ovšem odkazují jen na stránku ChatGPT, teprve na ní najdete výsledek. 

![Úlohy v menu modelů](/assets/chatgpt-uloha.png)

A k čemu to je? Můžete si tak nechat například sledovat aktualizaci stránek a v momentě, kdy se tam objeví téma, jaké vás zajímá a zvolíte si jej, tak vám přijde ona notifikace. Já jsem si například nastavil, aby mi každé ráno chodila informace o tom, kdyby mělo pršet s nějakou větší pravděpodobností. Na jednu stranu hezké, na druhou stranu kvůli tomu vytopit tolik procesorového výkonu mi přijde divné. 

Nastavil jsem si také například sledování českých zpravodajských serverů a požádal o ranní shrnutí a vyznačení rozdílných úhlů pohledu. Bohužel dotaz zatím vždy skončí chybovou hláškou "momentálně nemohu poskytnout souhrn..." - proč, nevím. 

Další příklady použití? Spíše úsměvné: můžete si kupříkladu nechat poslat každý večer jeden vtip, pohádku nebo můžete požádat, aby vám byl každý večer objasněn jeden historický fakt nebo vysvětlen jeden výraz z telekomunikačního žargonu. Můžete si také nechat udělat týdenní souhrn novinek v AI či jiném oboru, který vás zajímá. 

> **Omezení:** můžete mít jen 10 současně spuštěných Úloh, všechny nad to musíte smazat nebo pauznout.  Nelze je používat v GPTs a jsou dostupné jen v placených programech přes webové rozhraní, v aplikacích ještě nejsou. Výstup v nich ale vidíte. Nelze v nich používat hlasové rozhraní ani připojovat soubory jako kontext. 

Zajímavé je, že prompt je v nastaveních uložený už v angličtině, ačkoliv jsem jej zadával česky a požaduji českou odpověď...

![Detail úlohy](/assets/chatgpt-uloha-detail.png)


Takže experimentujte. Až se podaří Úlohy napojit i nějak jinak ven, začne to být zajímavější. Na monitoring zpráv to je přeci jen trochu overkill, ačkoliv souhlasím s tím, že udělat sumář jen tak nějaká služba neumí.  

### Customize ChatGPT - Přizpůsobení

Další poměrně žhavou novinkou je režim Přizpůsobení. Tedy, možnost přizpůsobit chat mělo ChatGPT již nějakou dobu, ale bylo možné vložit jen 1500 znaků bez hlubší struktury a tím jste se snažili nakonfigurovat způsob, jakým vám chat odpovídá. 

![ChatGPT Customize - přizpůsobení chatu s AI](/assets/Custom-Instructions-UI.png)

Nově Přizpůsobení umožňuje lepší strukturu zadání přizpůsobovacích dat. Zvláště si můžete nastavit, jak vás ChatGPT má oslovovat, kdo jste - jaké máte povolání či co děláte a také, jaké vlastnosti ChatGPT má mít, třeba trpělivost, má být skeptické nebo poetické atd. Můžete si nastavit, jaké hodnoty zastáváte vy, jaké máte zájmy a další informace, které mohou být obohacujícím kontextem pro ChatGPT. 

Funkce se nicméně zatím teprve nasazuje, takže počítejte s tím, že ji v menu můžete ještě najít ve staré podobě.