---
author: Patrick Zandl
categories:
- AI
- generativní AI
layout: post
post_excerpt: Ještě před dvěma lety se zdálo, že generativní umělá inteligence změní všechno – software, média, vzdělávání i samotné fungování práce. Dnes už se zdá, že spíš změnila očekávání než realitu. Po explozi investic a pozornosti přichází první útlum, který není náhodný. Hype fáze se vyčerpala a technologie naráží na své přirozené limity.
summary_points:
- Generativní AI zažívá zpomalení růstu zájmu jak mezi běžnými uživateli, tak ve firmách
- Firmy zjišťují, že AI není snadno integrovatelná do klíčových procesů a výstupy často vyžadují lidskou kontrolu
- Investice do infrastrukturní AI (datová centra, hardware) dramaticky rostou, ale návratnost zůstává nízká
- Zlepšení nových modelů jsou spíše evoluční než revoluční a naráží na limity škálování
- Webové nástroje typu vibe coding ztrácejí popularitu, roste však používání CLI a API řešení
- Generativní AI se stává běžnou součástí infrastruktury, nikoli exotickou novinkou
title: "Je po vrcholu: proč generativní AI ztrácí dech?"
thumbnail: https://www.marigold.cz/assets/generativni-ai-graf.png
---

Ještě před dvěma lety se zdálo, že generativní umělá inteligence změní všechno – software, média, vzdělávání i samotné fungování práce. Dnes už se zdá, že spíš změnila očekávání než realitu. Po explozi investic a pozornosti přichází první útlum, který není náhodný. Hype fáze se vyčerpala a technologie naráží na své přirozené limity.

Asi tak by se daly shrnout výsledky z poslední doby, tedy čísla v jednotlivých segmentech AI trhu. Doporučuji projít si třeba [Global AI Tracker.](https://www.similarweb.com/corp/wp-content/uploads/2025/10/attachment-Global-AI-Tracker-1.pdf) Nejprve si probereme signály, pak se detailněji podíváme na případ vibe codingu. 

### 1. Od fascinace k únavě

Zájem o generativní nástroje, od kódovacích asistentů po ChatGPT, se podle dat z provozu i mobilních aplikací zplošťuje. Není to jen sezónní pokles – uživatelé často zjišťují, že AI sice dokáže generovat text, ale neporozumí kontextu. Nástroj, který vyžaduje dvojnásobek času na kontrolu výstupu, přestává být pomocníkem.

### 2. Podniky narážejí na realitu

Experimentální integrace AI do firemních procesů končí často stejně – pilotní projekty běží, ale masové nasazení se odkládá. CEO Airbnb otevřeně řekl, že ChatGPT „není dost robustní“, aby byl součástí jejich aplikace. Jinými slovy, AI zatím není systém, na který lze přenést odpovědnost. Používá se v okrajových oblastech, jako je rutinní zpracování nebo sumarizace textů, prime time ještě nepřišel. 

### 3. Konec jednoduché víry ve škálování

V uplynulých letech se vývoj AI opíral o jednoduché pravidlo: více dat a výpočetního výkonu znamená lepší výsledky. Jenže zlepšení už nejsou lineární. Nové generace modelů přinášejí hlavně kosmetické úpravy – rychlejší inference, nikoli zásadní posun v porozumění. Technologická křivka se narovnává...

### 4. Ekonomika začíná přemýšlet

Podle analýz S&P Global a FTI Consulting směřovalo v roce 2024 do firem a infrastruktury spojené s umělou inteligencí přes **130 miliard USD** rizikového kapitálu, z toho **přibližně 56 miliard USD** konkrétně do projektů generativní AI.  
Přesto se začíná mluvit o „přehřátí“: návratnost investic je zatím nízká a velká část kapitálu míří do datových center, která produkují spíš teplo než zisk. Připomíná to fázi, kdy se internet překlápěl z dotcom euforie do infrastruktury – technologie zůstala, jen ztratila marketingový lesk. To nemusí být nutně špatně, tato fáze je součástí každého boomu - známe ji z doby růstu železnic i telekomunikací. Vznikla tak infrastruktura, která zůstala. Jenže mnoho investorů své peníze ztratilo. 

### 5. Co zůstane a kam se to vyvine

Generativní AI nezmizí, ale stane se součástí většího celku – stejně jako se z „cloudu“ stal prostě způsob provozu služeb a z „mobilních aplikací“ běžný uživatelský standard. Generativní AI se rozpustí ve svém okolí: ve vyhledávání, kancelářských nástrojích, vzdělávání, medicíně. Kliknete na ikonku v editoru a požádáte o vytvoření ilustračního obrázku či grafu z označené tabulky, na to přeci nepotřebujete používat miliardový startup.  

Z hype pojmu se stane infrastruktura. To není konec, ale integrace — známá fáze technologického cyklu, kdy vývoj postupuje z viditelné inovace do skrytého standardu.

![Cyklus vývoje technologií](https://www.marigold.cz/assets/generativni-ai-graf.png)

## Pochybnosti o vibe codingu?

Chamatha Palihapita asi nebudete znát. Je to venture kapitalista a spoluzakladatel fondu Social Capital, který se zaměřuje na technologie, AI a udržitelné investice, jako je rychle rostoucí energetická firma Palmetto. A na svých účtech občas publikuje zajímavé statistiky. V jednom z příspěvků publikoval zajímavý graf spolu s ultimátním tvrzením: Coding Agents are Slopware App-crappers...

Vychází z výše zmíněných [dat Similarweb](https://www.similarweb.com/corp/wp-content/uploads/2025/10/attachment-Global-AI-Tracker-1.pdf), které ukazují, jak se zhruba od května 2025 propadají využívání předních vibe codingových webových aplikací. 

![Statistiky vibecoding služeb dle Similarweb](/assets/similarweb-vibecoding.jpeg)
 
Chamatha Palihapitiya píše:
>  Mělo by být znepokojivé, že se tato kategorie zmenšuje. Myslím, že
> důvod je zřejmý, ale nesmíme o tom mluvit. Důvod je ten, že vibrační
> kódování je vtip. Je to hluboce neseriózní a tyto nástroje nepřinášejí
> požadované výsledky, když se v žádném smysluplném podniku setkají se
> složitostí reálného světa (vytváření rychlých demoverzí není složité).
> Lidé proto zkoušejí, platí a odcházejí. Tento trend není dobrý...

Inu, minimálně tady zatím není situace tak pesimistická, jak Palihapitiya uvádí. První zmatení pochází z toho, jakým způsobem statistiky Similarweb pořizuje. Similarweb totiž získává data kombinací několika zdrojů, které dohromady vytvářejí odhad skutečné návštěvnosti webů a používání online služeb. Nejde o přímé měření (jako u Google Analytics), ale o **modelovaný odhad** založený na velkém množství anonymizovaných vstupů. Z podstaty většiny těchto zdrojů pak sbírá především webovou návštěvnost. Proto také u statistik vibe codingu zarazí absence služeb jako Claude Code nebo Codex či Gemini CLI, které jsou považovány za lídry trhu, jsou ale provozovány v terminálovém rozhraní z příkazové řádky. A tím pádem nejsou zjevně podchyceny nástroji pro sledování webového provozu. Nástroje jako **Claude Code, Codex, Gemini CLI, Copilot CLI a částečně tedy i Cursor API mode** tedy nejsou v těchto statistikách podchyceny, protože se používají **bez webového rozhraní**.

Statistiky CLI vibe coding nástrojů jsem nedohledal a znají je zřejmě jen provozovatelé, i když z nejrůznějších žebříčků nekvalifikovaně usuzuji, že využití těchto nástrojů roste. Je dost dobře možné, že právě na úkor webových služeb. Ty se hodí jen na jednodušší projekty a na náročnější práci vhodné nejsou. Znám to od sebe, začínal jsem s Replit nebo Lovable, dneska v CC tyto starší projekty refaktoturuju, když je třeba, či je nechávám dožít, ale napojení na skutečný vývoj mi zajišťuje právě kombinace CC a Codexu. 

Moje vysvětlení v případě vibe codingu není vůbec špatné: CLI nástroje jednoduše přebírají trh, uživatelé po získání zkušeností přecházejí k nim. Může to být i dobrý důvod, proč Claude Code připravil webovou verzi. 

Podobných problémů si můžeme všimnout i u dalších statistik Global AI Trackeru, třeba využívanost video služeb. Je zde dobře vidět, jak využívanost služeb generujících video klesá, jenže ve statistikách nevidíme modely jako Sora nebo Veo, natož čínské modely jako Kling, modely Tencentu, které Similarweb, sbírající data hlavně v USA, logicky nemůže tolik postihnout. Jenže i jiné statistiky naznačují, že okouzlení generativní AI - a to zejména ve firemním prostředí - upadá. Vytěžit potenciál generativní AI není tak jednoduché. Zejména proto, že potenciálu není tolik, kolik bychom čekali. 


