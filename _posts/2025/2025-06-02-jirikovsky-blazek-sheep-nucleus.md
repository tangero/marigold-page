---
audio_url: null
author: Patrick Zandl
categories:
- bitcoin
layout: post
post_excerpt: Tohle je téměř neuvěřitelný příběh toho, jak ministru spravedlnosti
  přišlo v pořádku přijmout dar od provozovatele nelegálního tržiště, aby se z toho
  vyklubalo...
summary_points:
- Blažekova kauza znovu otevřela případ Tomáše Jiříkovského, spojeného s darkwebovým
  tržištěm Sheep Marketplace.
- Sheep Marketplace fungovalo jako fórum pro nelegální obchody, kde Jiříkovský pravděpodobně
  získal bitcoiny.
- Jiříkovský byl odsouzen za zpronevěru BTC, obchod s drogami a nedovolené ozbrojování,
  propuštěn podmínečně v roce 2021.
- Ministerstvo spravedlnosti přijalo dar bitcoinů od Jiříkovského, což vyvolalo podezření
  z legalizace výnosů z trestné činnosti.
thumbnail: https://www.marigold.cz/assets/tomas_jirikovsky.jpeg
title: "\U0001F411 Sheep Marketplace - jak Tomáš Jiříkovský a ministr spravedlnosti
  k bitcoinům přišli"
---

S poslední kauzou kolem dnes již bývalého ministra spravedlnosti Pavla Blažka znovu vyšlo na světlo světa jméno jednoho z prvních usvědčených krypto-kriminálníků Tomáše Jiřikovského. Pojďme se podívat, jak ke svým bitcoinům Jiřikovský přišel.

> Pokud se chcete včas dozvědět další důležité informace, **přihlašte si zdarma můj newsletter:**

<iframe src="https://zandl.substack.com/embed" width="480" height="150" style="border:1px solid #EEE; background:white;" frameborder="0" scrolling="no"></iframe>


### Sheep Marketplace

Pro začátek Jiřikovského podnikání v kryptoměnách se podívejme do roku 2011, kdy bylo založeno "internetové tržiště" Silk Road provozované na "darkwebu", tedy prostřednictvím anonymní sítě TOR. Na Silk Road se dalo nabízet a kupovat všechno, ale s ohledem na anonymitu obou stran a také s ohledem na anonymitu plateb přes kryptoměny (tehdy bitcoiny) se zde prodávaly především věci, které nechcete poptávat po bazarech na nároží. Tedy zbraně, drogy, kradená data a často i nelegální práce všeho druhu. Tržiště Silk Road ukončilo činnost v roce 2013, kdy FBI zatkla zakladatele [Rosse Ulbrichta](https://cs.wikipedia.org/wiki/Ross_Ulbricht), když FBI dokázala Ulbrichta ztotožnit. Mimochodem, Ross Ulbricht odsouzený na doživotí byl v lednu 2025 prezidentem Trumpem omilostněn a propuštěn.

Případ Silk Road poukázal na potenciál takových zprostředkovatelských tržišť. A tak se záhy na darkwebu, v temných hlubinách internetu přístupných jen "zasvěcencům", nikoliv však Google, objevují následovníci. Hned v květnu 2013, ještě před Ulbrichtovým zatčením v říjnu 2013, je na Bitcoin Forum publikován inzerát propagující Sheep Marketplace.

![Bitcoin Forum](/assets/sheep-bitcoinforum.png)


Příspěvek je sice psaný začátečnickou angličtinou, později lingvisté usoudí, že s chybami typickými pro slovanský jazyk (chybí členy, slovosled je spíše slovanský, problémy s předložkami atd) - a také je zde zmíněn český framework Nette.

Sheep Marketplace jde postupně nahoru, největší impuls k rozmachu získává v říjnu 2013, kdy je uzavřena Silk Road. V zásadě jde o jednoduché diskusní fórum, kde se párují nabídky a poptávky, kupující dává své bitcoiny do úschovy na tržišti (escrow) a pokud je obchod k obapolné spokojenosti vyrovnán, tržiště provede převod, přičemž si ponechává provizi.

![Sheep Marketplace - račte nakoupit](/assets/sheepmarket.png)

Vše funguje dobře až do 21.11.2013, kdy uživatel EBOOK101 přijde na to, jak využít chybu v tržišti. Tato chyba umožnila, aby EBOOK101 opakovaně vybíral Bitcoiny z escrow účtu, aniž by systém správně ověřoval, zda už byly prostředky skutečně uvolněny a transakce dokončena. Výsledkem bylo, že mohl převést mnohem více Bitcoinů, než mu ve skutečnosti náleželo, a tímto způsobem odčerpal z tržiště desítky tisíc BTC. Tržiště následně uzavírá převody peněz z úschovy a 2. prosince 2013 končí úplně. Jeho (zatím stále neznámý) provozovatel se taví se do role poškozeného.

![Sheep is down](/assets/sheep-is-down.jpg)

Nejdříve se v roce 2014 vyřešila ona prvotní krádež 5400 bitcoinů. FBI si pohlídala peněženky, na něž prostředky dorazily a když si prostředky převedli do populární směnárny Coinbase, byli zloději identifikováni, jednalo se o Nathana Gibsona a Seana Mackerta. V té době jim bylo 24 a 21 let. Hrozilo jim 20 let vězení, ale nepodařilo se mi najít, jak to s nimi dopadlo, ještě v roce 2020 se odvolávali s tím, že nejsou "tradiční zločinci". Prostředky a majetky, které se FBI podařilo vypátrat, byly zabaveny, ale řada účtů jsou dodnes "spícími" peněženkami, na nichž řadu let nebyl pohyb.

### Jiříkovský je podezřelý

Na diskuzních fórech, především na Redditu se rozebíhá vlastní "vyšetřování" uživatelů kryptoměn a podezření z řady důvodů padá na Tomáše Jiříkovského. Česká policie tato podezření záhy prověřuje - nepřímých důkazů je sice celá řada a komunitě to k "jistotě" stačí, českým soudům to ale nestačí. Domovní prohlídka v únoru 2014 nenašla nic, co by umožnilo Jiříkovského obžalovat a tak policie všechny zabavené věci Jiříkovskému vrací. Ten se následně začne rozhlížet po novém domě, nakonec rezervuje dům na jméno svého dědečka (profesora MUNI) v Lužici u Hodonína a snaží se jej koupit za peníze konvertované z bitcoinů na nový účet své manželky Evy Jiříkovské. Nákup se nicméně táhne, protože proměnit téměř 9 milionů Kč kupní ceny za legální peníze, není tak jednoduché. V březnu 2015 je zadržen v souvislosti s převody peněz, které FAU vyhodnotilo jako podezřelé. Do 48 hodin je ovšem propuštěn. Opět chybí důkazy, které by obstály u soudu, míní policie. Jenže to už jej z hledáčku nepouští.

V následujících dvanácti měsících Jiříkovský přesouval a částečně zpeněžoval bitcoiny, financoval nemovitost (nakonec ji kupuje na jméno kamaráda) a podle technických stop se podílel na spuštění dalšího tržiště, o němž bude ještě řeč.

Dne 12. dubna 2016 jej zatýká NCOZ, přichází další vlna prohlídek a zadržení elektroniky, přičemž některá zařízení se nedaří dešifrovat, ale jiná jsou jasným důkazem, například nezakódovaná databáze uživatelských účtů Sheep Marketplace. Vaz mu zlomilo právě to dlouhodobé sledování. Rozšířené analytické sledování blockchainu (NCOZ + Europol „Trace Chain“) odhalilo vazbu na cluster cca 40 000 BTC vyvedených při exit-scamu Sheep Marketplace. A to už není vysvětlitelné zhodnocení vytěženého bitcoinu, ale nezákonná činnost.

O rok později jej Vrchní soud v Olomouci odsoudil na **9 let** za zpronevěru BTC, obchod s drogami a nedovolené ozbrojování.

### Miliardový dar bez jakýchkoliv podmínek?

Když je v roce 2021 podmínečně po odpykání poloviny trestu propuštěn, rozebíhá se další hra. O návrat elektroniky, mezi niž patří notebook s bitcoinovou peněženkou. Zdaleka ne všechny _seedy_ měl totiž Jiříkovský zálohované na papíru a naopak ty největší částky měl prý na zašifrovaném disku, který se nepodařilo rozšifrovat či na Trezoru. Pravda, soudy mu nejdříve vydání elektroniky zamítly, později je ale povolily a dokonce zakázaly obsah elektroniky smazat. V lednu 2025 je rozhodnuto a nesmazaná elektronika má být Jiříkovskému vrácena.

A pak už zase známe jen verzi ministra Blažka, podle níž byl přes advokáta navázán kontakt s ministerstvem spravedlnosti, které dostalo nabídku daru 30 % bitcoinů z peněženek na zabavené elektronice. Myslet si o tom můžeme, co chceme, ale tak i celá věc údajně proběhla a za účasti experta, právníka i náměstka ministra spravedlnosti byla elektronika 7.3.2025 oživena a podíl ministerstva spravedlnosti stanoven na 468 BTC. A následně také převeden.

### Mediální dějová linka…

Ministerstvo se příjmem těchto bitcoinů nešlo příliš rychle ven. Měnilo je na koruny standardním postupem ve spolupráci s UZSVM v elektronické aukci po balíčcích 5 BTC [od konce března](https://nabidkamajetku.gov.cz/Home/AuctionDetail/48317) do osmé hodiny ranní dne 27.května 2025, kdy se prodala poslední tranše . Událost vyšťoural ještě ten [den Jakub Kopřiva ze serveru P](https://publico.cz/cesko/bitcoiny-aukce-ministerstvo-spravedlnosti)ublico, opřít se mohl o smlouvy o prodeji, které se začaly objevovat v rejstříku smluv (zde [Hlídač státu](https://www.hlidacstatu.cz/HledatSmlouvy?q=ico:00025429%20BTC&page=1&qtl=12,3&u=1)).

O vyjádření požádala o dvě hodiny později Česká televize a zprávu [vydala na Twitteru](https://x.com/CT24zive/status/1927412477437809095). A tím zpráva začala doutnat v mediálním prostoru.

Ve středu ráno 28.5. [pozvalo Ministerstvo spravedlnosti](https://msp.gov.cz/en/web/msp/tiskove-zpravy/-/clanek/%E2%80%9Etiskov%C3%A1-konference-ministra-spravedlnosti-pavla-bla%C5%BEka-k-mimo%C5%99%C3%A1dn%C3%BDm-finan%C4%8Dn%C3%ADm-opat%C5%99en%C3%ADm-v-rezortu-spravedlnosti-?_com_liferay_asset_publisher_web_portlet_AssetPublisherPortlet_INSTANCE_YTpeLSPs71GM_redirect=https://msp.gov.cz/en/web/msp/tiskove-zpravy?p_p_id=com_liferay_asset_publisher_web_portlet_AssetPublisherPortlet_INSTANCE_YTpeLSPs71GM&p_p_lifecycle=0&p_p_state=normal&p_p_mode=view&_com_liferay_asset_publisher_web_portlet_AssetPublisherPortlet_INSTANCE_YTpeLSPs71GM_assetEntryId=6126347&_com_liferay_asset_publisher_web_portlet_AssetPublisherPortlet_INSTANCE_YTpeLSPs71GM_cur=0&p_r_p_resetCur=false) novináře na tiskovou konferenci na čtvrteční odpoledne, kde se chtělo miliardovým příjmem pochlubit. Jenže mezi tím do tehdy neznámé skládačky zapadl další dílek, když [Zdislava Pokorná z Deníku N vydala večer](https://denikn.cz/1745597/blazkovo-ministerstvo-si-vzalo-miliardu-v-bitcoinech-od-obchodnika-s-drogami-resi-to-policie/) před tiskovou konferencí článek informující o tom, že bitcoiny pocházejí z daru od trestaného Jiříkovského. A zároveň upozornila, že transakcí se zabývá Národní centrála proti organizovanému zločinu (NCOZ) pro podezření, že jde o legalizaci peněz z trestné činnosti. Detektivové už si do budovy ministerstva prý přišli pro dokumenty.

_Tím událost v mediálním prostoru explodovala…_

Tohle je další moment, u kterého se vyplatí se zastavit. Deník N v tu dobu nemohl mít žádnou veřejnou informaci o tom, kdo je původcem té částky. Ze smluv v Rejstříku i dražby je sice patrná částka, ale ne její původ. Informace sama o sobě nebyla na Ministerstvu spravedlnosti obecně známa, zde ji znaly jednotky lidí. **Jak se Deník N tento detail dozvěděl a proč mu byla tato informace sdělena?**

### Kde byl zakopaný pes? Až příliš mělce…

Nyní se vraťme k průběhu případu, protože až dosud bylo vše v pořádku. Proč by tedy řízený únik informace do médií mohl cokoliv změnit, než že by se ministru Blažkovi zatleskalo o pár hodin dříve?

Celá věc měla totiž pár háčků.

![Orientační plán v celé kauze](/assets/janusz-blazek-kauza.png)

Spletitost případu lze lépe pochopit z nákresu, který připravil Janusz Konieczny

Tím prvním je důkaz (pohyby bitcoinu lze v blockchainu sledovat!), že **s peněženkou bylo manipulováno již den před převodem BTC** pro UZSVM (Úřad zastupování státu ve věcech majetkových) a proběhly z ní převody již 6.3.2025. Šlo o o 546 BTC v několika převodech na adresu, ze které byly záhy distribuovány dále (včetně UZSVM). To nemusí nic znamenat, protože podle ministra Blažka trvalo rozkódování peněženek cca 30 hodin. Toto tvrzení bylo sice zpochybněno, ale může být zcela realistické, technika z let 2014-16 používala Bitcoin Core, kde se před převodem muselo stáhnout a aktualizovat deset let záznamů. To opravdu mohlo představovat proces, který běží přes noc a teprve ráno se zkontroluje. O tom ostatně svědčí časy převodů. Minimálně pro nějakou část techniky bylo zprovoznění opravdu zdlouhavé a tím, že nevíme, na jaké technice bylo kolik peněženek, jsou další předpoklady zamlžené - mezi zabavenými (a vydanými) předměty byl prý i trezor, čímž se zjevně myslí digitální peněženka Trezor. Je zcela představitelné, že proces trval skutečně dlouho a Jiříkovský nejdříve nastartoval nějakou z rychle obnovitelných peněženek a peníze UZSVM měl v úmyslu převést přes jinou peněženku, aby nebylo zřejmé, o jakou původní peněženku šlo. Ta byla totiž kardinální problém.

**Rozkódovaná peněženka totiž patří mezi peněženky spojované s Nucleus Marketplace**. A to je to tržiště, o němž ještě měla být řeč. Tržiště [Nucleus Marketplace](https://intel.arkm.com/explorer/entity/nucleus-marketplace)které fungovalo v letech 2014 až 2016 a již dříve se spekulovalo o tom, že jeho provozovatelem je Tomáš Jiříkovský. Jenže zásadní důkazy chyběly, byl to pouze hlas komunity a oficiálně Jiříkovského s Nucleusem nic nespojovalo. Snad jen to, že tržiště bylo vypnuto den po Jiříkovského zatčení - a s tím samozřejmě zmizely i veškeré bitcoiny v úschově. Mělo jich být cca 5300, tedy v dnešních cenách kolem 10-12 miliard Kč, což je částka, se kterou později bude [operovat iRozhlas](https://www.irozhlas.cz/zpravy-domov/kauza-bitcoiny-v-penezence-nebyly-3-miliardy-ale-12-informace-ministerstva-o_2505301834_vtk).

![Nucleus Market](/assets/nucleus-market.png)

A tohle je největší kámen úrazu. Až doposud je totiž na nás, zda chceme věřit tomu, že Jiříkovský se ve vězení napravil a maje na srdci tíživou situaci obětí trestných činů, rozhodl se věnovat část bitcoinů, které za dobu jeho uvěznění narostly na ceně, ministerstvu spravedlnosti. Jen tak, bez ničeho. Stát se to mohlo a nemáme zatím důkaz svědčící o opaku.

Až na tuhle chvíli: **Jiříkovský najednou manipuluje s majetkem, který přímo souvisí s exit scammem Nuclueus Marketplace.** A tím se přímo spojuje s trestným činem, za který potrestán nebyl a s výnosem z trestné činnosti, který měl být zabaven celý.

### Pár věcí na celém příběhu nedává žádný smysl

**Jiříkovského nabídka totiž nedává žádný smysl.** Měl rozhodnutí soudu o vydání a veškerá elektronika mu byla 15. ledna 2025 vrácena. Proč by tedy s otevřením peněženek čekal další dva měsíce a proč tak učinil s lidmi z ministerstva? A proč by vůbec takový dar dával, když nemusel? A znovu, proč první převody proběhl 6.3, zatímco další až 7.3, když šlo o stejnou peněženku? Proč prováděl převody, ačkoliv si musel být vědom toho, že minimálně kryptokomunita půjde po stopě oživlé Nucleus peněženky a doxxne jej, jako to udělal Gwern před deseti lety?

A z druhé strany, **proč do takového rizika šel Pavel Blažek?** Zatímco Tomáš Jiříkovský není - zdvořile řečeno - nejostřejší tužka v penále, Pavel Blažek je zkušený politik. Selhaly jeho instinkty, které přehlušila snaha mít zajímavý předvolební úspěch? Cožpak si myslel, že příjem miliardy od člověka pochybné pověsti jen tak projde? Nebo šlo o situaci, ze které nešlo se dobře vyvléct a špatně by bylo cokoliv, co by udělal? Nebo jen špatně vyhodnotil technologii bitcoinu a nevěděl, či si neuvědomil, jak snadno vystopovatelná je?

Na závěr je potřeba také připustit jednu výhradu. **Atribuce Jiříkovského bitcoinové peněženky k Nucleus Marketplace není stoprocentní.** Pokud by opravdu šlo o souhru okolností a Jiříkovský "pral" v mixeru své bitcoiny ve stejnou dobu, kdy by probíhal exit scam na Nucelus Marketu, mohly se touto technologií jeho peněženky přiřadit mezi podezřelé. Jistě, existuje celá řada velmi dobrých ajťáckých (tedy nikoliv soudních) důkazů, že Jiříkovský je ten, kdo Nucleus vytvořil a provozoval, nemusí ale být tím, kdo jej vybrakoval. Nicméně tuto pravděpodobnost bych označil za menší, než 15 %...

### Mnoho toho nevíme - dozvíme se to někdy?

Musíme přiznat, že mnoho věcí nevíme. A otázek je mnoho. **Lze připustit, že vysvětlení ve stylu korupce a dělby bitcoinů za určitou míru ochrany, by odpovídalo na mnoho otázek.** Nezodpovědělo by to ale otázku hlavní: jakou motivaci k daru by měl Jiříkovský! Opravdu uvěřil tomu, že mu zatažení ministerstva spravedlnosti do celé akce peníze zlegalizuje a podaří se zároveň utajit, že pocházejí z účtů spojených s Nucleus Marketem - a tedy nebudou zabaveny, jako prostředky z trestné činnosti?

Nebo je pravdou to, že schody Pavlu Blažkovi namazal nějaký jeho fanoušek na NCOZ, o jejichž práci se pan ministr nevyjadřoval zrovna nejlépe? Vždyť stačilo informace pustit v určitých dávkách a využít toho, že celý případ vysvětlen nebyl a stále není.

Nevíme. Bude zajímavé to sledovat.

V největším nebezpeční jsou dnes dva: Tomáš Jiříkovský a premiér Petr Fiala. Za "identikit" s informacemi o Jiříkovského pobytu se na kryptofórech nabízejí zajímavé odměny od pamětníků Nucleus Marketu, kteří by se po letech rádi domohli finanční či alespoň morální satisfakce. Všemi prostředky.

A premiéru Fialovi má tato kauza potenciál sebrat premiérské křeslo. Když ne teď, tak za půl roku vcelku jistě.

Ministr spravedlnosti Pavel Blažek [rezignoval na svůj post v pátek](https://www.irozhlas.cz/zpravy-domov/mozna-uz-mi-za-nestoji-naznacil-blazek-rezignaci-kvuli-kauze-s-bitcoiny-za_2505301537_hrk).

> Abyste nedopadli, jako ex-ministr Blažek a neopili vás v moderních technologiích rohlíkem, **přečtěte si moji poslední knihu [Mýty a naděje moderních technologií](https://www.melvil.cz/kniha-myty-a-nadeje-digitalniho-sveta/).** Přístupným jazykem vysvětluje vše potřebné kolem AI, kryptoměn, moderních čipů a dalších moderních technologií. Také jako audiokniha. 

_PS: Jiříkovského fotku z úvodu jsem vzal už nevím komu - buďto [iRozhlas](https://www.irozhlas.cz) nebo [Deník N](https://www.denikn.cz), řekl bych - tak se omlouvám, snad se nebudou moc zlobit..._