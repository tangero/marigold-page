---
author: Patrick Zandl
categories:
- AI
- Meta
- Facebook
- Mark Zuckerberg
layout: post
post_excerpt: Šéf Facebooku Mark Zuckerberg vydal manifest nazvaný Osobní superinteligence. U firmy, která obsluhuje zhruba tři miliardy příjemců reklamy (někdy jim též říkáme lidé) a která se stala synonymem pro moderní šíření informací všeho druhu, je důležité se zamyslet nad tím, co takovéto memorandum znamená.
summary_points:
- Meta plánuje přinést osobní superinteligenci každému uživateli.
- Hlavními produkty mají být AR brýle a hlasové AI rozhraní.
- Meta využije svá rozsáhlá uživatelská data pro personalizaci AI.
- Cílem je udržet a maximalizovat pozornost uživatelů.
- Manifest je spíše marketingový tah než konkrétní plán.
- Meta má omezené zkušenosti s hardwarem, úspěch je nejistý.
- Hlavní motivací je monetizace pozornosti, ne zlepšení světa.
title: 📘 Meta a Zuckerbergova vize osobní superinteligence
thumbnail: https://www.marigold.cz/assets/mark-zuckerberg.jpg
---


Šéf Facebooku Mark Zuckerberg vydal manifest nazvaný [Osobní superinteligence](https://www.meta.com/superintelligence/). U firmy, která obsluhuje zhruba tři miliardy příjemců reklamy (někdy jim též říkáme lidé) a která se stala synonymem pro moderní šíření informací všeho druhu, je důležité se zamyslet nad tím, co takovéto memorandum znamená.

**O čem bude řeč?**
* TOC
{:toc}


Podle Zuckerberga je vývoj superinteligence je na dohled a Meta chce přinést _"osobní superinteligenci"_ každému člověku. Každý by měl mít svého osobního AI asistenta, který mu pomůže dosáhnout individuálních cílů a aspirací. A naštěstí je tu Meta, která to chápe a místo centralizované superinteligence automatizující veškerou práci, jakou chtějí nabídnout OpenAI nebo Google _(tfujtfuj)_ přinese superinteligenci posilující individuální možnosti lidí. Závěr bych odcitoval doslova: _“Zdá se, že zbytek tohoto desetiletí bude rozhodujícím obdobím, které určí, jakou cestou se tato technologie vydá a zda se superinteligence stane nástrojem pro posílení osobnosti, nebo silou zaměřenou na nahrazení velkých částí společnosti.”_

Otázka je, co by to mělo znamenat. Meta toho moc o povaze té svojí decentralizované superinteligence neprozradila. Ve zkratce: soudím, že prohlášení je učiněné především pro trhy, než že by to byl plán, který by se měl brát doslovně. Zuckerberg má dlouhou tradici těchto přelomových memorand, jenže Facebook je firmou na monetizaci pozornosti, ne na špičkový technologický vývoj. Prakticky v jakémkoliv hardware projektu firma vybouchla, její nedávna vize metaverza pohřbila už sto miliard dolarů (opravdu!!!), aniž by vzniklo něco solidně monetizovatelného.

Jenže firma také „vlastní“ obrovské množství dat, které mohou pro AI působit jako skvělý kontext. Meta ví, s kým si tykáte, s kým máte formální vztahy, takže její AI ví, komu má poslat pozvánku _„čau voe, co oběd zítra jako vždycky“_ a komu _„dovoluji si navrhnout setkání zítra ve 12:00“_. Je to ta osobitost, kterou Meta slibuje? Dost možná - nemylme se, takováto kontextová data jsou pro dobré výsledky AI velmi důležitá a ostatní firmy je nemají, jak získat. Ostatně, ne nadarmo se tomu říká _kontextové inženýrství_ a budu o něm někdy v týdnu psát článek na Marigolda.

A tím bychom mohli skončit. Pokud tedy potřebujete vědět to hlavní, tak počítejte s tím, že **Meta (Facebook+Whatsapp) bude používat vaše data k vytěžení pro AI a získání vaší pozornosti.** Zda se bude reklama vsouvat do komunikace s vaší novou virtuální kámoškou, kterou vám Meta připravuje, nebo zda bude přímo ovlivňovat to, co vám říká ve stylu „už jsi slyšel o novém...“ to teď neví nikdo. Ani Zuckerberg. Ale přijde na to, jako vždy. Pokud udrží vaši pozornost a budete používat jeho produkty, na své reklamní peníze si přijde. To si můžeme být jisti.

_Zajímá vás to do detailu? Tak pokračujte ve fakultativním čtení!_

### Jak bude vypadat Meta superinteligence

Vlastně se nahlas kolem celé Meta superinteligence řekly dvě věci.

**Za prvé brýle:** projekt Orion AR má představit první skutečné AR brýle s holografickými obrazovkami a hlasy celebrit, přičemž očekávaný termín je spíše 2027. Ještě letos se mají objevit přepracované Raybany, s malou obrazovkou a možností náramkového ovladače, který bude umožňovat navigaci pohybem zápěstí. Zuckerberg věří, že lidé bez AI brýlí budou v budoucnu v _"významné kognitivní nevýhodě“_.

**Za druhé hlasové rozhraní:** protože *„AI zážitky se budou stále více vzdalovat od textu a stanou se hlasově zaměřenými, jelikož se speech modely stanou přirozenějšími a konverzačnějšími“*. Jak se to přetaví do produktu, není jasné.

### Pojďme si na toto téma zaspekulovat.

Za prvé k těm brýlím. Dnešní [Meta Ray-Bany představené v roce 2024](https://www.marigold.cz/item/mark-zuckerberg-predstavil-nove-ray-ban-bryle-a-bryle-s-ar/) mají jen hlasové rozhraní a dotykovou plošku pro ovládání a už se bere za potvrzené, že v září na akci Meta Connect firma představí nový model s několika řádky displeje. Technologie pro takový displej již existují, používají je například brýle jako Xander nebo [Even G1 Smart Glasses](https://www.evenrealities.com/). Hlavní výhodou je malá spotřeba a řešitelné přehřívání. Na druhé straně spektra stojí modely jako [RayNeo Air 3S](https://www.rayneo.com/products/rayneo-air-3s-xr-glasses), které za 300 dolarů vytvoří dojem 200 palcové obrazovky, ale zase nemají žádné AR funkce a nejsou použitelné na denním světle.

Projekt AR brýlí se táhne IT průmyslem velmi dlouho, prvopočátky leží v „devadesátkách“, pak druhá renesance přišla v roce 2013, kdy brýle začal tlačit Google a krátce po něm se do nich zamiloval i Tim Cook z Apple. [Situaci jsem mapoval v tomto článk](https://www.marigold.cz/item/virtualni-realita-ma-byt-motor-dalsi-technologicke-spotreby/)u. Apple projekt lehkých brýlí zastavil v roce 2023, ve stejném roce je odpískal i Google. Důvodů bylo hodně: nebyla k dispozici ani vhodná zobrazovací technologie, ani napájení, velké problémy byly s přehříváním, hodně kontroverzí bylo kvůli kamerám v těchto brýlích. Apple se místo toho zaměřil na Vision Pro headset, s nímž díru do světa neudělal a nově pak na jeho levnější verzi. Ta by měla stát kolem 1500 dolarů oproti 3000 dolarům za premium verzi. Navzdory neúspěchům CEO Tim Cook údajně zůstává "posedlý" AR brýlemi a učinil je "top prioritou" společnosti.

Co je na tom podstatné? Pokud něco označuje za top prioritu šéf největší hardware společnosti světa s prakticky neomezeným rozpočtem na vývoj a stejně to firma nedokáže, je to minimálně na zamyšlení. Opravdu jsou dnešní technologie dost daleko? Co nového do věci přinese Meta, která má s hardware jen omezenou zkušenost, pravda v oblasti AR headsetů, nicméně těch rozměrných, kde už těch 100 miliard dolarů utratila (ovšem hlavně v SW vývoji)? Tuhle otázku si Zuckerberg zřejmě také položil.

Takže si můžeme zaspekulovat k těm brýlím ještě jednou ve spojitosti s hlasovým rozhraním. Meta tedy zatím zjevně počítá s tím, že technické problémy vyřeší právě hlasovým rozhraním. Něčím, co už má. A zcela zjevně počítá s tím, že uživatelské data bude chránit jako oko v hlavě proti ostatním společnostem, zatímco sama je bude neomezeně využívat, protože tak je to správné, bezpečné a prospěšné pro uživatele.

### Jak moc myslí Zuckerberg plány vážně?

A tím se dostáváme k další části našeho povídání. Nakolik Zuckerbert myslí vážně to, co povídá?

Na Facebooku jsem od roku 2007, záhy po uvolnění registrací. A tak vývoj Facebooku a jeho šéfa sleduju od prvopočátku. Je důležité povšimnout si, že Mark Zuckerberg přichází s manifesty a memorandy vždy, když Facebook čelí krizi. Krizi pozornosti.

Pokud se zamyslíte nad tím, **co je Facebook? Stroj na pozornost.** Pozornost je vším, pozornost je totiž monetizovatelná a jen skrze monetizaci pozornosti dosáhl Facebook úžasných 164 miliard dolarů obratu v roce 2024. Nevím, jak to přepočíst na fotbalové stadiony, ale je to zhruba polovina HDP celé České republiky. Všechno, o co se Facebook dvacet let snaží, je udržení pozornosti. Ať již to byl nákup Whatsapp nebo obrovské investice do [přerodu v Meta company a vývoj metaverza](https://www.marigold.cz/item/facebook-meta-metaversum/). Jenže o ně zájem nebyl a zatím to ani nevypadá, že kdy bude. Zuckerberg tím hodně ztratil na atraktivitě, šeptalo se o tom, že je Facebook „out“ - a ztrácel pozornost. Zuckerberg rychle naskočil na pro-trumpovskou vlnu (pozornost) a pak se s jistým zpožděním dostavil na závodiště AI v době, kdy se závod již běžel. Zuckerberg, vědom si toho, že se běží maraton a ne sprint, vsadil na open source, sklidil za to potlesk a pak přepálil očekávání od [letošní nové verze LLAMA 4](https://www.marigold.cz/item/meta-llama4/) - a sklidil výsměch, protože čínské firmy stavící své produkty kolem starší generace, se za zlomek peněz dostaly dále. A tak přitlačil na penězích, utratil miliardy, vypsal stomilionovou nástupní prémii pro špičkové AI odborníky. A nyní se čeká, k čemu to bude.

Pokud mne paměť neklame, vydal Zuckerberg celkem pět memorand včetně toho posledního. Vždy adresují _„novou éru humanity“_, ať už je to příchod mobilních telefonů v roce 2012 nebo „skutečně soukromou komunikaci“ či snad „budování světa, jaký skutečně chceme“. Ještě v roce 2017 jsem manifest **Budování globálního společenství** považoval za natolik závažný, že [jsem jej přeložil](https://www.marigold.cz/item/facebook-manifesto-budovani-globalniho-spolecenstvi/).

Nebojte, už jsem poučenější. Zuckerbergovy manifesty není třeba číst, rozhodně ne doslova. Je potřeba přemýšlet nad kontextem, v jakém přicházejí, protože zkušenost ukazuje, že firma se od prohlášení vlastního šéfa rychle odkloní. Facebook rozhodně nezajímá, zda budujeme svět, jaký chceme, prostřednictvím komunit. A nebude jej ani zajímat vaše osobní produktivita. Bude jej zajímat, zda udrží vaši pozornost.

Povšimněme si, že tímto směrem jdou všechny oznámené prostředky. Zuckerberg se snaží dotlačit Meta AI jako součást našeho zorného pole. Zatímco OpenAI nebo Claude sedí na vašem počítači a vyčkávají nebo v lepším případě konají na váš případ a výsledek vám sdělí, až se k počítači vrátíte, Meta AI se okamžitě promítá do vašeho zorného pole. Meta AI si žádá okamžitou pozornost.

Teď je otázka, k čemu vám to bude. Že okamžitě uvidíte zprávu od svého kamaráda či šéfa? Je tak kritických těch pět vteřin, než vyndáte pípající mobil z kapsy, abyste viděli totéž? Asi těžko. Meta AI počítá spíše s augmentací reality - jdete po městě, koukáte na výlohu krámu a Meta AI vás ujistí, že o dva rohy dále byste si to užili levněji s kuponem, který vám právě přistává. Meta si udrží pozornost i příjmy a vy si mnohem lépe nakoupíte - nebo budete mnohem lépe zmanipulováni, že si máte koupit něco, co byste si jinak nekupovali.

Korunou toho mají být AI osobnosti. Meta vám vygeneruje sadu AI osobností, které si s vámi budou povídat, protože prý zjistila, že máme málo přátel, s nimiž můžeme sdílet hluboké myšlenky. Neměli byste s tímto přítelem probrat, zda máte jít na oběd do této restaurace, která vás zaujala, nebo do té druhé, kterou vám doporučily Meta brýle? Proč psát živým kamarádům, kteří na vás za prvé nemají tolik času, za druhé už jste je dlouho neslyšeli a za třetí, tihle jsou tak cool a tak vám rozumí?

### Meta 2035

Posuňme se o deset let dále v čase. Společnosti Meta nebo někomu jinému se podaří prosadit brýle nebo nějaké jiné rozhraní, které dostane trvale techniku do našeho zorného pole. Teď je jedno, zda jsou to brýle, nebo nějaké napojení na nervová zakončení. Najednou máme neviditelné rozhraní, které vidí a slyší vše kolem vás. Může to zpracovávat a dokonale zná to, čemu AI inženýři říkají „kontext“. Tedy souvislosti, které pomáhají dělat AI odpovědi opravdu užitečnými. Takové zařízení se stane vaší pamětí, vaším překladačem, vaším rádcem. Bude vaší osobní superinteligencí.

Otázka je, co vám to přinese. Nerozumějte mi špatně - v pracovním prostředí je AI skvělá. Jenže Meta ji tlačí i do osobního prostředí. Zatímco v pracovním prostředí slouží ke zvýšení produktivity, k čemu poslouží v osobním prostředí? Ke zvýšení vašich osobních kontaktů, které už tak dost sociální sítě narušují? K tomu, abyste místo silných vztahů měli větší množství vztahů řídkých? K tomu, aby se vám při komunikaci s vaším „kámošem“ automaticky našeptávalo jméno jeho dítěte, které si nepamatujete?

Ve skutečnosti tady vidím pramalý prospěch pro nás jako pro lidi. Osobní superinteligence je pokus vměstnat Meta AI jako naši komunikační mezivrstvu. Pokus, jak se stát součástí mezilidské komunikace ještě těsněji, než to dnešní Meta produkty dělají. Zatímco pracovní superinteligence bude mít v dlouhodobém pohledu obrovský ekonomický přínos, osobní superinteligence bude pokračovat v tom, co dnešní toxická konstrukce sociálních sítí zaměřených na pozornost dělá: devastovat skupinové vztahy.

### Homo Augmentatus

O AI se někdy hovoří jako o novém vývojovém stupni člověka. Mohli bychom tedy člověka vybaveného Zuckerbergovou „Meta AI“ nazvat _Homo Augmentatus_, člověkem obohaceným. Někteří věrozvěstové již nyní nadšeně hlásají konec vzdělávání, protože na co byste se něco biflovali, když se vám okamžitě patřičná informace zobrazí přímo před očima.

Inu, na to je prostá odpověď. V momentě, kdy na operačním sále stříká z vaší tepny krev, chcete být operování lékařem, kteří už ví, o co jde, než člověkem, kterému se teprve přesný a dokonalý postup zobrazuje na AR brýlích. Zkušenost a znalost bude stále nedocenitelná. To samé jsme si před třiceti lety říkali o Google: k čemu bude se něco učit, když si všechno vygooglujeme? Inu k tomu, že praktická znalost je něco jiného, co ani sebelepší brýle neumí podchytit. Ačkoliv tomu mohou pomoci.

> Tím nechci říct, že Zuckerbergova vize je bezcenná. Bezpochyby na ní vydělá více, než já za celý život. Bezpochyby ji bude plynule „pivotovat“ podle toho, kam se svět bude vyvíjet. V tom je jeho velká síla. A svět i konkurenti Mety (ale má nějaké?) na ni budou nějak reagovat. Rozhodně bude Zuckerbergova vize směřovat k tomu pro něj nejdůležitějšímu: k udržení vaší pozornosti.
> 
> _Dvacet let historie ukazuje, že to není nic, co by bylo přínosné pro většinu z nás, jakkoliv si tuto úvahu ne všichni připouštíme..._