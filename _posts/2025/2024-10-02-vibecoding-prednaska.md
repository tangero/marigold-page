---
author: Patrick Zandl
audio: true
categories:
- AI
- Vibe coding
layout: post
post_excerpt: Vibe coding nebudou mít staří programátorští pardálové moc v oblibě. Protože je to změna paradigmatu, změna všeho, co známe. Nějaké dveře se ale zavřou, jiné otevřou a jde o to, o kterou kliku se chcete přetahovat... 
summary_points:
- Přednáška o vibe codingu v Pirátském centru přilákala jak laiky, tak zkušené vývojáře.
- Vibe coding představuje zásadní změnu v programování díky využití AI, což může být pro tradiční programátory těžko přijatelné.
- AI postupně zlepšuje své schopnosti v pochopení zadání i bezpečnosti, a v některých ohledech už překonává běžné programátory.
- Nové technologie, jako je vibe coding, umožňují vytvářet software i tam, kde by se tradiční vývoj nevyplatil.
- Změny v technologiích vyžadují otevřenost a schopnost adaptace, což je důležité nejen pro jednotlivce, ale i pro stát.
- Konzervativní přístup a odmítání změn může vést k problémům, jak ukazují příklady z energetiky i politiky.
- Piráti jsou jednou z mála stran, které se aktivně věnují vzdělávání a přípravě na technologické změny.
- Klíčem k úspěchu je hledat nové cesty bez ideologických předsudků a s důrazem na data a fakta.
title: Vibe coding přednáška - proč na tom tak záleží?
thumbnail: https://www.marigold.cz/assets/vibecoding-prednaska.jpg
---

V úterý večer jsme s [Institut π v Pirátském centru organizovali přednášku](https://institutpi.cz/akce/tvorba-programu-pomoci-ai-pro-neprogramatory/), byla na téma vibe codingu, programování s AI. Zájem byl slušný, bylo plno, lidi to zajímalo, přišli nejenom laici, ale i zkušení vývojáři. A tohle je myslím nesmírně důležité. To, že Piráti jsou dneska jedni z velmi mála, kteří se dívají dopředu a uvědomují si důležitost pokroku. I proto jsem rád, že se takhle angažujeme ve vzdělávání moderních trendů, protože zrovna vibe coding je skvělý příklad, jak se svět mění.

![V Pirátském centru bylo plno, protože vibecoding](/assets/vibecoding-prednaska.jpg)

Jasně, pokud jste programátor, budete vibe coding nenávidět. Představa, že hromada křemíku spálí trochu elektřiny a napíše rychleji něco, co jste dosud za stotisíc hrubého kódovali vy, je příšerná. Jenže je to esence naší doby, toho, co se děje. Pravověrný vývojář namítne, že AI nebude NIKDY tak dobrá, jako on. Cožpak skvěle pochopí produkční souvstažnosti nebo bezpečnostní nástrahy? Co když udělá chybu? Že je rychlejší? Vždyť dodává statisticky generovaný bordel. To NIKDY nebude fungovat. Tohle je pravá esence konzervativní pozice u čehokoliv. Elektromobily NIKDY nebudou fungovat. Bezkarbonová energetika NIKDY nebude fungovat. Všechno je to šunt, tlačný ideologií...ne?

> O vibe codingu mám celý web, abych stíhal sledovat, co se v něm děje nového. 👉 [Vibecoding.cz](https://www.vibecoding.cz)

Jsem u vibecoding od pravěku, od doby, kdy to vzniklo - asi tak ty dva roky. A vidím obrovské pokroky. Pochopení zadání? Běžný projekťák bude raději komunikovat s úslužným AI agentem, než vystresnutým přetíženým (a patřičně naladěným) vývojářem. Bezpečnost? Za tu dobu jde obrovsky nahoru a troufnu si říct, že AI dneska trumfne běžného programátora díky své metodičnosti. Nezapomene to zkontrolovat. A takhle postupně krok za krokem umazává svoje slabiny, zatímco silné stránky jako rychlost a cena zůstávají. Tak to u nových věcí bývá. Na začátku jsou problémy, které se postupně vychytávají a přinášejí transformaci, která mění svět. S vibecodingem si rozumný software může udělat kdokoliv i na věc, kde by se normální vývoj nezaplatil. To samé jsou překlady pomocí AI - kdysi hrůza, dnes často velmi použitelné. Elektromobily? Kdysi nikam nedojely, dnes v pohodě ledasco. 3D tisk? Kdysi megadrahý, dnes průšaskvělý. Změna, posun, nové trhy, pokud o tom přemýšlíte s chladnou hlavou.

Právěže veškerá tahle změna vyžaduje lidi, kteří zvládají change management. Chvála programátorům, kteří přijdou na přednášku o vibe codingu, ačkoliv nad ním (a v něčem oprávněně) ohrnují nos. Protože je to zajímá a budou připraveni. Jenže takové lidi musíte mít i ve státě. Vidíme, jak dopadl pan Blažek s bitcoinem, nad kterým ohrnoval nos. Stal se z toho průšvih, ne proto, že bitcoin je špatně, ale protože bylo špatně mu nerozumět. Stejně tak je špatné nevnímat změny v jakémkoliv jiném segmentu trhu. A na to musíte mít lidi naladěné, připravené.

Můj problém s ostatními politickými stranami není v tom, že by tam seděli hloupí lidé. Bane, často jsou tam chytří lidé, mnozí chytřejší, než já. Jenže pevně věří tomu, že stačí bojovat proti změnám a ony se nestanou. Stanou, protože kolem jsou síly mocnější, než je Česko, USA nebo Čína. Proti nim se nevystačí se zasabotováním digitalizace nebo křikem grýndýl.

Vzal jsem si cestou do práce volební leták jedné konzervativní motostrany. A pročetl si kapitolu o energetice. Jasně, máme levné uhlí, můžeme jej těžit a pálit v našich elektrárnách a nemusíme řešit zelenou revoluci. Tak proč to teď řešíme? Odpověď byla na konci toho článku: protože to uhlí máme minimálně na 15 let. To autorovi přišlo skvělé a problém vyřízený. Přesně tak. Jenže změny v energetice jsou na dekády i při nejsilnějším tlaku. Temelín potřeboval 24 let na zprovoznění. Vy myslíte, že dneska postavíme jadernou elektrárnu rychleji? Dvacet let nám trvá se jen dohodnout, že Temelín dostavíme na kdysi plánovanou velikost. Když dneska maximálně zabereme, já se spuštění těch bloků už nejspíš nedožiju. Diverzifikovat, hledat jiné cesty, je pro Česko maximálně rozumné. Spoléhat se na uhlí je rozumné jen pro ty, koho sponzoruje jeho těžař - ti na tom špatně nebudou. Leták jsem odhodil na stůl Ivan Bartoše ...

Je skvělé mít kolem sebe lidi, kteří chápou, že svět se mění. A kteří bez ideologického zabarvení, s věcným pohledem na data, hledají nové cesty.

Proto Letos Piráti! 