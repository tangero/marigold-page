---
audio_url: https://www.marigold.cz/audio/2025-01-29-deepseek.mp3
author: Patrick Zandl
categories:
- AI
- ChatGPT
- OpenAI
- Deepseek
layout: post
post_excerpt: Před měsícem vyšla výzkumná zpráva, tento týden vymazal bilion dolarů
  z hodnoty amerických technologických firem. Čínský Deepseek vydal nové AI modely
  a způsobil na trhu paniku, protože podstatně levněji udělal něco, čím předstihl
  své dražší a slavnější americké konkurenty. Co se stalo a co to znamená pro AI vývoj?
summary_points:
- Čínská firma Deepseek vydala pokročilé AI modely, které narušily globální technologický
  trh.
- Akcie Nvidia a Broadcomu prudce klesly, z trhu zmizel bilion dolarů.
- Deepseek dosáhl výrazných úspor nákladů a technologických průlomů.
- Otevřený přístup a kvalita Deepseeku vyvolaly obavy o budoucnost regulací AI.
thumbnail: https://www.marigold.cz/assets/deepseek.jpg
title: "\U0001F41F Deepseek jako čínský Sputnik"
---

Asi jste to zaznamenali. Čínská firma  [Deepseek](https://www.deepseek.com/)  vydala své nové AI modely a z akciového trhu amerických technologických firem se v tu ránu vyfouklo bilion dolarů. Akcie Nvidia a Broadcomu, dvou veřejně obchodovatelných firem závislých na úspěchu prodeje AI čipů. poklesly za den o 17 procent (v pondělí) a za úterý se kurz nevzpamatoval, spíše to vypadá, že se stabilizuje.

Něco málo si k tomu řekněme:

1.  Platí pravidlo žádných prudkých pohybů. Jestli máte akcie, zatím se jich nezbavujte.
    
2.  Tento článek jsem od soboty přepsal třikrát a rozhodl se, že z něj udělám jen velmi malý teaser. Situace se totiž stále neusadila a není úplně jasné, co je pravda, náhoda a co třend.
    

Co se vlastně stalo? Čínská firma [Deepseek](/item/deepseek/) vydala před vánoci druhou generaci svého AI LLM. Už to bylo velký. Teď vydala další a uvolnila  [webovou verzi svého modelu](https://www.deepseek.com/)  jako open source ke stažení. A byla z toho právě ta bomba na trhu, kdy se z toho všichni vzpamatovávají a přemýšlejí, co to znamená a jak to všechno mění…

Takže si pojďme dát rychlou časovou osu s komentáři:

#### Prosinec 2024

-   [DeepSeek](/item/deepseek/) vydává model DeepSeek-V3
-   Model využívá architekturu “mixture of experts” pro efektivnější využití parametrů
-   Reakce: Model je označen za významný pokrok v open-source AI ([ITOnline](https://it-online.co.za/2025/01/27/chinas-deepseek-shakes-up-the-genai-market/)). Ale jinak je zatím klid.
    

#### 20. ledna 2025

-   DeepSeek vydává model DeepSeek-R1
-   R1 je zaměřen na pokročilé uvažování a řešení komplexních úloh
-   Reakce:
-   Model je označen za průlomový, srovnatelný s OpenAI o1
-   Aplikace DeepSeek se stává nejstahovanější v App Store ([TechCrunch](https://techcrunch.com/2025/01/20/deepseek-claims-its-reasoning-model-beats-openais-o1-on-certain-benchmarks/))
    

#### 24. ledna 2025

-   Vychází najevo, že DeepSeek údajně vyvinul R1 za pouhých 6 milionů dolarů (je to trochu dezinfo, tolik stál čistě procesorový čas na trénování, není v tom práce, pokusy, ladění atd)
-   Reakce:
    -   Pochybnosti o pravdivosti tvrzení mezi některými odborníky
    -   Obavy investorů z možného narušení dominance amerických technologických firem ([Livescience.com](https://www.livescience.com/technology/artificial-intelligence/china-releases-a-cheap-open-rival-to-chatgpt-thrilling-some-scientists-and-panicking-silicon-valley))
        

#### 26.-27. ledna 2025

-   Dramatický propad akcií technologických firem
-   Nvidia ztrácí 17% hodnoty, což představuje rekordní jednodenní ztrátu 593 miliard dolarů
-   Celkově je z trhu smazáno přibližně 1 bilion dolarů hodnoty ([Evrimagaci](https://evrimagaci.org/tpg/deepseek-r1-ai-model-disrupts-global-tech-market-164702))
    

#### 27. ledna 2025

-   DeepSeek vydává model Janus-Pro-7B pro generování obrázků
-   Model údajně překonává DALL-E 3 a Stable Diffusion v některých benchmarcích
-   Reakce:
-   Další šok pro trh a konkurenci
-   Rostoucí uznání DeepSeeku jako vážného konkurenta v globálním AI závodě ([ObserverVoice](https://observervoice.com/deepseek-unveils-janus-pro-7b-ai-model-91981/))
    

#### 28. ledna 2025

-   Pokračující diskuse o dopadu DeepSeeku na globální AI trh
-   Někteří experti vyzývají k opatrnosti při hodnocení tvrzení DeepSeeku
-   Rostoucí debata o budoucnosti AI vývoje a globální konkurenci v této oblasti ([Mickryan](https://mickryan.substack.com/p/deepseek-r1-the-impressive-model), FinancialExpress
    

Co je hlavní překvapení, zádrhel a ten Sputnik efekt, ze kterého si Amerika (a především US technologické trhy) sedly na zadek?

Na jednu stranu náklady. Na druhou stranu obrovská kvalita výstupu.

**Náklady: jak to za ty peníze udělali?**

Nejpozoruhodnější na DeepSeek-V3 však byla asi jeho cena. Společnost DeepSeek uvedla, že V3 trénovala přibližně dva měsíce na clusteru s 2 048 grafickými procesory, což představuje celkem 2,8 milionu GPU-hodin. Za předpokladu, že pronájem GPU stojí 2 dolary za hodinu, vychází to na přibližně 5,6 milionu dolarů nákladů na trénink.

Pro srovnání, společnost Meta trénovala modely Llama 3 na clusteru s 16 000 GPU. Odborníci z oboru odhadují, že trénink největšího modelu Llama 3.1, který má 405 miliard parametrů, zabral přibližně 30 milionů hodin na GPU. Jinými slovy, trénink modelu Llama vyžadoval přibližně desetkrát větší výpočetní výkon než trénink modelu V3. A není zřejmé, že by Llama byl lepší model než V3.

Jasně, v tom dokument Deepseeku to není napsané zcela přesně a je velmi pravděpodobné, že ve skutečnosti to stálo o pár nikláků více za nejrůznější testy a práce kolem toho, ale ten propad ceny na desetinu je ohromující. Za to nemůže jen faktor "čínské ceny", tedy nižších nákladů v Číně, je za tím několik technologických průlomů. Je tu celá řada pokročilých algoritmů, jako třeba  **Multi-head Latent Attention (MLA)**. Ta umožňuje efektivnější inferenci díky kompresi klíčových hodnot do latentního vektoru. Česky řečeno MLA snižuje nároky na paměť během generování textu, což se projevuje ve výrazně snížených nárocích na hardware. Ale majstrštyk byl způsob, jakým tým obešel embargo na vývoz špičkových procesorů Nvidia H100. Trénink místo nich probíhal na pomalejší verzi H800 s pomalejší pamětí. A tak si deepseek napsal vlastní ovladače paměti a tím z handicapu udělal výhodu.

DeepSeek také využívá  **optimalizované [CUDA](https://cs.wikipedia.org/wiki/CUDA) kernely**  pro zvýšení rychlosti tréninku i inference. Tyto kernely jsou specificky navrženy a upraveny pro potřeby modelů DeepSeek, aby maximalizovaly využití výpočetního výkonu GPU.

Takových přistupů a zlepšení měl za sebou Deepseek celou řadu a tím také vznikla ta technologická panika. Zjednodušeně řečeno, když vám na trénink nejpokročilejší AI stačí dvě tisícovky procesorů Nvidia, na co si pak kdo bude kupovat ty hromady procesorů, které Nvidia musí prodat, aby naplnila očekávání akcionářů? A to byl důvod, proč se akcie Nvidia a také třeba Broadcomu sesunuly v pondělí dolů a z tržní hodnoty amerických firem zmizelo 1000 miliard dolarů.

A ceny API pro zákazníky? Tady je malé porovnání k lednu 2025. 

![Porovnání ceny za dotazy na API jednotlivých služeb](/assets/deepseek_r1_price_compare_en.png)


### Co kvalita?

Zjednodušeně řečeno jsou výstupy Deepseek-R1 plus mínus na stejné úrovni, jako o1 model. Graf klidně přeskočte, jestli mi věříte, ale fakultativně si jej okomentujme. Podívejme se zejména na testy, které se považují za extrémně těžké: MATH 500 (což je  [náhodně vybraných 500 úloh z celé testovací sady](https://github.com/openai/prm800k/tree/main?tab=readme-ov-file#math-splits)), AIME 2024 (super těžké soutěžní matematické úlohy), Codeforces (soutěžní kód  [představený v o3](https://www.interconnects.ai/i/153428255/o-overview)) a SWE-bench Verified ([Vylepšené rozdělení datové sady OpenAI](https://openai.com/index/introducing-swe-bench-verified/)). Překonat dvojici GPT-4o a Claude 3.5 dohromady, a to s takovým náskokem, je vzácné. A ano, funguje Deepseek dobře i v češtině, i když plynulost textu je podle mě lepší jak u o1 tak u Claude, ale nic, na čem byste museli bazírovat.

![Porovnání výkonu jednotlivých AI modelů a Deepseek](/assets/deepseek-porovnani.png)

Mírně jinak to vypadá z hodnocení [Tracking AI](https://trackingai.org/), které používá vlastní testy, mimo jiné IQ testy norské menzy. Deepseek R1 sice zaostává za o1 modely, ale hned po nich má nejvyšší IQ, rovných 100 bodů. To o sobě může říct polovina lidí. Oproti tomu IQ 118, kolik si natestoval nejlepší AI model o1 už má pouhých 15 % lidí v populaci, takže je vidět, že ty posuny jsou vlastně velké a náročné, i když "těch pár bodů" na to nevypadá. IQ nad 130 bodů už má cca 2 % populace. 

![TrackingAI výsledky leden 2025](https://www.marigold.cz/assets/trackingai.png)

**Co s tím dále?**

Já budu situaci pozorovat, k Deepseek se chystám sepsat obsáhlejší povídání, kde si to rozebereme. Pro nás jsou ale podstatné následující poznatky - vezmu to stručně a v bodech:

-   v AI stále ještě není všechno rozdáno. Tým Deepseeku je kolem 150 lidí, naprostá většina jsou mlaďoši, kteří před dvěmi lety dodělali doktorát na nějaké prestižní čínské univerzitě. A zatřásli světem.
    
-   V AI je stále ještě prostor pro chytrost a motivovaný tým
    
-   Cena je zásadní měřítko, Deepseek shodil ceny za používání AI modelů v Číně na třicetinu a podobně zatřese cenami všude jinde. Jejich API jede podle OpenAI, takže přepojení na ně a využívání velmi kvalitního AI za nižší cenu brání jen málo co
    
-   ale pořád je to Čína: data putují do Číny, věřte si tomu, kdo a co chcete, ale čínské zákony jsou jasné a neúprosné, stejně jako licenční podmínky, které říkají, že mohou všechno.
    
-   zatím to nevypadá, že by mobilní apka do Číny posílala nezbytně více věcí, než maximum, ale stejně: pokud chcete experimentovat na mobilu, dělejte to přes web. Navíc Deepseek teď má kapacitní problémy a přetížené servery, nebudete z něj mít tak dobrý dojem, jak dobrý skutečně je.
    
-   je vidět, že velká část práce je dnes ve směru agentů, tedy vyměny dat mezi LLM a vnějším světem. Deepseek nemá žádná rozhraní a napojení do vnějšího světa krom přístupu na web. A nemá ani podpůrné režimy jako Canvas či Artifact.
    

Jedno podstatné sdělení zůstává pro EU: pokusit se regulovat AI bylo ... zajímavý, odvážný, ba revoluční nápad. Jenže se bude muset změnit. Deepseek je totiž opensource a dá se předpokládat, že kvůli jeho kvalitám na něj přejdou všichni, co opensource potřebují. Jenže nebudou moci dodržet regulaci EU týkající se jasné definice trénovacích dat. Deepseek do své AI něco nasypal, moc není jasné, co (část trénoval vůči AI od OpenAI, což jeho chat bezelstně přiznává) - a jak by se z toho udělala věrohodná definice původu obsahu, mi jasné není. Takže jakkoliv je důvod té regulace odůvodněný, všichni se zřejmě smíří s tím, že to funguje a funguje to dobře, čert vem, kde vazli data. Akorát se toho nemáte ptát v Číně na Náměstí nebeského něčeho, ale na staženém modelu už můžete dodat i to, že jde o klid.

> Deepseek r1 je působivý model, zejména s ohledem na to, co jsou schopni nabídnout za cenu. My samozřejmě dodáme mnohem lepší modely a také je to legitimně povzbuzující mít nového konkurenta! vytáhneme nějaké verze. Ale hlavně jsme nadšeni, že můžeme pokračovat v realizaci našeho výzkumného plánu a věříme, že více výpočetní techniky je nyní důležitější než kdykoli předtím, abychom uspěli v našem poslání. Svět bude chtít používat hodně AI a opravdu bude docela ohromen přicházejícími modely nové generace. Těšíme se, až vám všem přineseme AGI a další.  _- 28.1.2025,_  _tweet Sama Altmana, šéfa OpenAI_