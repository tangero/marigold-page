---
author: Patrick Zandl
categories:
- politika
layout: post
post_excerpt: Tento týden jsem byl na cca třetí akci, kterou bych nazval Bohatí bílí muži jsou vyděšení politickou situací a chtějí pomoci. Než začnete sepisovat memoranda, podívejte se na můj desetibodový návod, jak udělat politiku lepší. 
summary_points:
- Shrnuje deset konkrétních kroků, jak se jako občan zapojit do zlepšení politické kultury
- Zdůrazňuje důležitost aktivní účasti na lokální úrovni a postupného poznávání komunální politiky
- Vysvětluje, že drobná pomoc v místních spolcích a stranách je dlouhodobě nejúčinnější změnou
- Nabádá k trpělivosti: skutečné zlepšení přichází postupně a vyžaduje odhodlání i čas
- Vyvrací mýtus, že bez bohatství nebo vlivu nemá smysl se angažovat v politice
- Apeluje na čtenáře, aby začali i malými kroky, které mohou mít překvapivě velký dopad
title: Jak můžete právě vy pomoci k lepší politice?
---

Tento týden jsem byl na cca třetí akci, kterou bych nazval _„Bohatí bílí muži jsou vyděšení politickou situací a chtějí pomoci.“_ Scénář se opakuje: někdo má čas, určité množství peněz, je vyděšený tím, co se po volbách stalo a přemýšlí, co s tím. Má prostředky a zdroje, historií svého podnikání i organizační schopnosti, takže svolá shromáždění, které řeší manifesty, prohlášení, platformy a zásady toho, jak „situaci zlepšit k lepšímu“. A já se o takové věci nějak doslechnu a ze zájmu se přijdu podívat jako zástupce „temné strany síly“. Protože mne to taky zajímá. Sedím v koutku a potřetí za měsíc si říkám, že přesně tohle už jsem viděl, zažil, slyšel mnohokrát před tím. 

Na jednom z takových setkání někdo říkal, že pečlivě obešel nejrůznější starosty a zeptal se jich, jak jim může pomoci. A že starostové byli nadšeni a překvapeni, že jim někdo chce pomoci. Až potud dobrý, jenže co pak? To už se neřeklo, jaká pomoc byla dodána. Nedivím se. Jak můžete pomoci starostovi z pozice někoho, kdo si s politikou nechce zadat? Starosta potřebuje schopné úředníky, něco dojednat s krajem, pracovníky do komunálních služeb a být znovu zvolen, aby nešel od rozdělaného. Dobré rady nepotřebuje. 

Dovolte mi k tomu pár slov. Nejdříve k situaci a pak k tomu, jak byste mohli politické situaci pomoci vy, i bez statutu milionáře. 

Demokratická politika je něco jako dělání dobrého vína. Potřebuje čas a je to určitá sada činností, které na sebe musí navazovat. Vyrazit sklízet plody těsně poté, co jste je postříkali proti škůdcům nebo třeba hned na jaře (byť ještě před tím postřikem), nenese nejlepší výsledek. Nejde některé fáze přeskočit a obejít.  

A my bohužel v Česku nejsme ve fázi dobré sklizně. My jsme ve fázi, kdy náš vinohrad napadla plíseň, nad zbytkem úrody krouží špačci a není žádná šance, že bychom letos měli dobré víno. Bude se nám při něm křivit obličej a jen ti, kdo to rádi nakyslé a trochu hnilobné, si budou šmakovat. 

Letos můžeme začít pracovat na tom, aby příště nějaká jen mírně podprůměrná úroda byla a my jsme dělali alespoň pitelné víno. A když zabereme, za dva roky to možná bude lepší. Možná. Protože špačků je hodně, plísně také - a jak si jednou na náš vinohrad zvyknou, je těžké se jich zbavit. 

To samé je s politikou. Porevoluční nadšení vystřídala scéna „zhasneme a nebudeme krást“ a pak nadávání na ty, co chtěli rozsvítit. Někdy v tu tu dobu se politika začala stávat sprostou věcí a výtahem k prebendální moci. Běžní lidé se jí začali stranit, aby si nezadali a tak v politice začali stoupat hlavně ti otrlejší a ti, co neměli kde jinde co získat. A to nejsou ti správní vinaři. 

Následkem toho nám dosti chybí celá jedna generace politiků. Tím nemyslím zjevy, kteří při prvním pokušení uklouznou, tím myslím lidi, kteří vědí, že zasloužit si důvěru a přízeň je namáhavé a není dobré ji ztratit pro jeden stříbrňák. Přesně ty lidi, co si prošli komunálním zastupitelstvem nebo jinou podobnou prací a osvědčili se v těch kvalitách, které politik musí mít: morálka, schopnost vyjednávat, dohodnout se, posouvat věci a komunikovat. 

Co s tím? Co můžete dělat vy pro lepší politiku? Začít tuhle personální propast zase zasypávat. Nebojte, nechci po vás, abyste šli kandidovat na starostu. 

Postup je v zásadě jednoduchý:

1. Vyberte si stranu, která je vám nejsympatičtější, najdete si na jejím webu email na krajského zástupce nebo kontakt ve vaší obci, kontaktujte jej a nabídněte pomoc. 
2. Sejděte se, řekněte, čemu rozumíte a nabídněte se jako pomoc s organizováním akcí, roznosem politických letáků. 
3. Zajděte na schůzi místní buňky a nebojte se toho, většinou je to posezení v hospodě, kde se trochu pokafrá, žádné velké kádrování. 
4. Všímejte si, jak jsou vám ti lidé ne/sympatičtí a podle toho vyhodnoťte, zda jim chcete věnovat svou přízeň. Rozhodně za nimi nechoďte s tím, že oni mají něco zařídit pro vás - třeba vám před domem opravit silnici. Přijďte a berte i ty nejmenší úkoly, na které stačíte. 
5. Nabídněte například, že napíšete příspěvek na web/socky o něčem, čeho jste si v obci všimli a co vás trápí. Nechte si od nich poradit, jak to udělat, jaké jsou problémy. Začněte chodit na zastupitelstvo a snažte se chápat, o čem je tam řeč. Pomalu se vpravujte do situace. 
6. Vaše pomoc bude vítaná především příští rok, kdy budou komunální volby. Strany do nich dávají pramálo peněz (za mandát v komunále není žádný příjem pro stranu), takže každá ruka dobrá. 
7. Když to bude dobré, pravděpodobně vám někdo nabídne, jestli nechcete být na kandidátce. Lidi na kandidátku se neshání moc snadno, právě pro ten odstup od politiky. Vyjděte vstříc. 
8. Po volbách nabídněte svou práci v nejrůznějších komisích. Seznámíte se s tím, jak se dělá obecní politika. Když budete dobří, můžete odtud růst dál, jestli na vyšší posty nemáte čas/talent, můžete tu odvádět prospěšnou kontrolní práci, kdy odchytáte a pořešíte řadu detailů. 
9. Navrhněte drobnější zlepšení. Chcete nový navigační systém ve městě? Nebo leták o historii obce? Připravit či zkontrolovat rozpočet nějaké akce? Prostudujte si příklady, přijďte s konkrétním návrhem a ne jen „mělo by se“ - když to neuděláte vy, pravděpodobně nikdo. 
10. Proč se nepouštět do větších akcí? Protože tomu zatím nerozumíte a zbytečně se ztrapníte momenty typu „skvělý nápad, bohužel to zákon výslovně zakazuje“. A takové chytroprdy nemá nikdo rád, je to vysilující s nimi komunikovat. Dejte tomu minimálně rok práce na předchozích bodech, než se dáte do něčeho většího. 

**Prémiový bod**: pokud máte nějaké drobnější peníze v řádu jednotek či desítek tisíc, **věnujte je na podporu místního sdružení své oblíbené místní politické strany**. Pomůže jim to zaplatit kampaň do komunálních voleb. Nebo za ně aspoň zaplaťte pivo na tom setkání, pokud můžete. Zpravidla je to jedna z mála odměn a uznání, které se jim za jejich práci dostane... Tady můžete například poslat dar u Pirátů [přímo na komunální volby u nás v Brandýse-Boleslavi](https://dary.pirati.cz/podpor-kraj/stredocesky/adresne-dary/?p=111407), nebo si vybrat jiný kraj a jiné město, podobně to funguje i u jiných stran. 

Možná vám připadá, že je to málo. Ale není. Vlastně je to téměř maximum toho, co teď můžete udělat pro zlepšení politické situace, pokud jste běžný občan. Začít odspoda vykydávat ten hnůj, který zakyseluje půdu vinohradu. To vždycky začíná prvním kolečkem. 

Asi si teď řeknete_„já přeci jako specialista na kreditní rizika/UNIX/psychiatrii atd nebudu roznášet letáky nebo vymýšlet leták o naší obci“_. Jenže když ne vy, tak kdo teda? 
Pomatujte na to, že politické temno-projekty jsou financované zcela jinak. Jejich provoz platí oligarchové, uhlobaroni, agroferti a další devadesátkoví sympaťáci. Jejich motivace je nechat běžet systém tak, jak to nahrává jim - proto mají své politické projekty. Rozhodně to nedělají pro vás. A to je taková finanční síla, jaké nejde snadno konkurovat běžně financovanou politickou prací ani nadšením malé skupiny. To jde zlomit jen velkým množstvím lidí, kteří jasně a nahlas říkají, jak politika podle nich má vypadat. 

Bez vás to nepůjde. Bez vás líp nebude. 

Pokud chcete naskočit k Pirátům, použijte [web Nalodění](https://nalodeni.pirati.cz). I další strany mají podobné naloďovací weby.