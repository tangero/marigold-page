---
audio: true
author: Patrick Zandl
categories:
- bitcoin
layout: post
post_excerpt: Ministerstvo spravedlnosti se zřejmě dohodne se čtyřmi vydražiteli bitcoinů z kauzy Jiříkovský, že je vymění za jiné, čisté bitcoiny. Tolik stručná zpráva. Sláva, další problém se vyřeší. A ono ne...
thumbnail: https://www.marigold.cz/assets/tomas_jirikovsky.jpeg
title: "Jak vyprat bitcoiny z Jiříkovského kauzy?"
---

Ministerstvo spravedlnosti se zřejmě dohodne se čtyřmi vydražiteli bitcoinů [z kauzy Jiříkovský](https://www.marigold.cz/item/jirikovsky-blazek-sheep-nucleus/), že je vymění za jiné, čisté bitcoiny (BTC). Tolik stručná zpráva ze dneška. Sláva, další problém se vyřeší. 

Teď si k tomu dejme ten kontext, protože věc hrozí značnou ztrátou a to dokonce v částce vyšší, než kolik byl původní dar. 

### V čem je problém?

Nejprve, v čem je problém. Kupci si v dobré víře (dopředu nevěděli, z čeho BTC pocházejí) koupili 468 BTC v hodnotě necelé jedné miliardy korun. Pak se ukázala drobná vada na kráse: ony bitcoiny pocházejí z „úschovy“ nelegálního tržiště Nucleus Market. Což je zhruba totéž, jako byste měli na bankovkách místo sériových čísel vyraženo „kašlu na ČNB“. Každý převod těchto peněz je zpětně vysledovatelný k Nucelus případu a každá platba, kterou provedete těmito bitcoiny, křičí ve všech systémech. Žádná seriózní směnárna vám takové bitcoiny nesmění. To je ten důvod, proč se čtveřice kupců cítí být podvedena. Koupili zboží s drobnou právní vadou: je neprodejné. U něčeho, co má sloužit jako platební aktivum, je to vada dosti podstatná. 

Řešením samozřejmě může být přijmout zpět ony „označené“ bitcoiny a dát jim místo toho jiné, neoznačené. Toto řešení má opět malý háček. Stát takové množství bitcoinů nemá a musel by je koupit. Jenže kurz bitcoinu je dnes o cca 20 % výše, což je ztráta, kterou by musel stát pokrýt ze svého. Dalo by se říci, že stát tak místo 1 mld Kč dostane o 20 % méně, lepší něco, než nic. Jenže tak jednoduché to není. Stát bude muset „vyprat“ a prodat ty Nucelus bitcoiny, jinak mu tyto zůstanou jako neprodejné a navíc ještě vydá přes 1,1 mld Kč za nové čisté bitcoiny. Pokud se celá transakce udělá špatně, místo miliardového zisku pro stát vznikne více jak miliardový prodělek. 

### Co jsou to špinavé bitcoiny

Není to ani jednoduché, ani zase tak moc levné. Nejprve se podívejme, co znamená to, že jsou „špinavé“. Zjednodušeně řečeno to znamená, že nějaká firma (tzv. KYT provider) označí původ nějakých peněz jako pochybný. KYT zde znamená Know Your Transaction - taková firma monitoruje tok peněz a vysleduje je k podezřelým transakcím. Například k tomu, že jde o peníze z nelegálního tržiště, které byly navíc odcizeny jeho uživatelům z úschovy, jako v případě Nucleusu. Firma pak ve své databázi tyto peníze označí mírou důvěryhodnosti - rizikové bitcoiny označí jako „taint“ - tedy spojené s podezřelou transakcí. 

A teď, co to znamená? Směnárny, které vyměňují kryptoměny na peníze, podléhají v celém světě tvrdé regulaci a musí se podrobit pravidlům o potírání praní špinavých peněz (AML). Pokud nechtějí mít problém (a nechtějí!), tak si ke každé transakci od KYT providera vyžádají taint. A smění jen bitcoiny, které jsou bez rizika, bez kontaminace, nebo s nějakou únosnou mírou kontaminace. Peníze spojené s Nucleus Market dnes představují jednu z nejvyšších měr kontaminace a je nepředstavitelné, že by směnárna jejich výměnu ve větším množství umožnila. 

### Jak bitcoiny vyprat

Asi jste slyšeli o _thumblerech, mixérech_, které smíchají špinavé, čisté a vyleze z toho skoro čisté. Tak přesně takhle ne. Ne v takovém objemu, ne v tak ostře sledovaném případu, jestli chcete zítra vstát z postele a nekoukat na mříž v okně nebo víko rakve. 

Stát má legální možnost požádat o white listing, tedy vybílení. Musí kontaktovat jednotlivé KYT providery a dodat jim informace o tom, že peníze jsou dokonale legální, přičemž každý KYT provider má svou sadu informací, které vyžaduje a jak postupuje, podle sídla své působnosti. Zpravidla je potřeba dodat darovací smlouvy, notářské zápisy, usnesení o původu, rozsudky atd. Nejde to tak, že ministerstvo spravedlnosti řekne, že tento balík bitcoinů je čistý, protože o něčem takovém musí rozhodnout až soud. Například v USA soud rozhodne, že bitcoin propadá, následně je BTC převeden na vládní účet a putuje informace KYT providerovi. Ten přeznačí dotyčný blok peněz jako „US Government Seized“ a v momentě prodeje s rozsudkem jako „US Government Auction Payout“. Takto vzniknou čisté peníze. 

Nabízí se otázka, proč toto neprovedlo Ministerstvo spravedlnosti ČR. Inu, především proto, že peníze nebyly standardně zabaveny, ale darovány, přičemž každému KYT providerovi budou blikat všechny AML kontrolky. Je možné, aby ministerstvu byly darovány peníze z mrtvého nelegálního tržiště jen tak? Neřekl bych, že bez velkého vyjednávání a nejlépe s rozsudkem soudu o propadnutí věci se KYT provideři s domicilem v EU a v USA pohrnou do přeznačení na čistý stav. A pokud se nepřeznačí minimálně u Chainalysis, TRM Labs (oba USA) a Scorechain (Lucembursko, EU AML orientace), tak je prakticky nemyslitelné, aby to velké směnárny a burzy akceptovaly. 

Nemohu samozřejmě vyloučit, že se trojice těchto KYT providerů posadí na zadek a na základě darovací smlouvy mezi odsouzeným provozovatelem darknet tržiště a ministerstvem čehosi jakési postsovětské republiky ihned pochvátají aktualizovat databázi. Ale nevsadil bych si na to. 

> A jen pro pořádek: postup je dosti zjednodušený, protože příliš jednoduchý není a bez hlubokého pochopení toho, jak bitcoin fugnuje, bych doporučil se do praní bitcoinu nepouštět. Vůbec jsme si neřekli, co je to UTXO, on-chain vazby a další detaily, které rozhodují o tom, na které straně mříže či kandidátní listiny sedíte. 
