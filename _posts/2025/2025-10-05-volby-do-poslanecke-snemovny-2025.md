---
author: Patrick Zandl
categories:
- volby
- Piráti
- politika
layout: post
post_excerpt: Právě skončily volby do poslanecké sněmovny 2025 a tak dovolte pár střípků a malý souhrn. 
summary_points:
- ANO vyhrálo volby, ale sestavení stabilní vlády bude složité kvůli křehké většině s SPD a Motoristy.
- Piráti výrazně posílili, získali 16 mandátů a dva Zelené v klubu, výrazně uspěla kampaň Kroužkuj ženy.
- Stačilo! (KSČM) a další radikální levice zůstali mimo sněmovnu, Zelení se do sněmovny vrátili díky spolupráci s Piráty.
- Koalice Spolu výrazně oslabila, ODS čelí tlaku na změnu vedení, budoucí vládní uspořádání je nejisté.
title: Střípky z voleb do poslanecké sněmovny 2025
---

Volby skončily a tak dovolte pár střípků. Volby jsem datově sledoval velmi pozorně, rozjeli jsme volební sledovací aplikaci [volby.institutpi.cz](https://volby.institutpi.cz). 

1. Nakonec se ne úplně naplnila moje předpověď, že dopadnou dobře pro Piráty a špatně pro Česko. 

2. Pro **Piráty** dopadly dobře: 16 poslanců + 2 Zelení poslanci v klubu namísto původních 4 poslanců. Zajímavá je skladba genderová: tři muži (Hřib, Bartoš a náš středočeský Samuel Volpe). Zbytek jsou ženy. Na výsledku se podepsala masivní kampaň Kroužkuj ženy, kterou podporovalo i vedení - a co to přinese, ještě uvidíme. Osobně volbě na základě pohlaví příliš nefandím a mrzí mne, že se nedostali lidé jako ekonom Libor Dušek nebo Michal Bláha či Punkie Šmída a musím říct, že tak z poloviny jde o ženy, které jsem ve straně dosud neznal, zatímco ty, jejichž práce byla pro mne viditelná (Nieslerová, Freitas, Šeblová atd) se nedostaly. Musím ještě uvážit, co s tím. Nejde o shodit jako touhu po nových tvářích, protože třeba ani T. Nieslerová nebo Zuzana Freitas poslankyněmi nebyly). Podle dat to vypadá jako touha kroužkovat mladé ženy, protože ani analýza podle oborů ve smyslu dostat do parlamentu více sociální práce nenapovídá, že by se šlo po odbornosti. Čili tu máme volbu, kde kritériem je výhradně věk a pohlaví, což je zajímavá proměna. Ještě si ji v datech zpracuju a příště se k ní vrátíme. 

3. Pro **Česko** dopadly mnohem lépe, než mohly. Sice **s přehledem vyhrálo ANO**, ale to se vědělo, to bylo z průzkumů jasné, jen se místy věřil v nerealistický zázrak. Potenciální koalice ANO, SPD a Motoristé má sice "pohodlných" 108 poslanců, ale jen s SPD nebo jen s Motoristy Andrej Babiš koalici nedá. 

4. "Pohodlných" 108 poslanců má své uvozovky záměrně. V **SPD** jsou to poslanci i za jiné strany - pražská poslanyně Šiktářová a jihočeský Vondráček jsou Svobodní, Zuzana Majerová ve Zlínském kraji je Trikolora. Čili spíše 105 poslanců. A také u Motoristů je pár turistů, kteří si kdykoliv mohou zabalit čemodan a vandrovat za lepší nabídkou. Stavět na tomhle vládu, která udrží předsedu u moci a mimo věznici, to není jen tak. 

5. **Stačilo dojelo na Konečnou**, to bude vtípek letošních voleb. Nejhnusnější póvl těch voleb, skořápkář Sterzik a uřvaná Konečná skončili pod hranicí 5 %. Státní příspěvek bohužel dostanou, ale stěží s ním zaplatí dluhy za volby. Tohle je třeba ocenit pozitivně. Jak se to stalo? Inu, té uřvanosti bylo dost a myslím, že to vnímali i nespokojení voliči. A taky příklon k Rusku se nechce každému. Něco jiného je Babišovo "dost bolo Brusele" a něco jiného je mucinkovat se s Ruskem či si od něj přímo nechat financovat kampaň. Babiš levici vydrancoval dokonale. Tím se také matematicky přesně zodpovídá stará dobrá otázka, kolik místa je pro autentickou levicovou stranu na politické scéně.    Je to přesně 242 031 lidí, kteří došli k volebním urnám a hodili to Stačilo! O ně lze bojovat. Nestačilo! to!

6. **Motoristé** se dostali, ale mají výrazně méně hlasů, než Piráti. To je morální vítězství, fakticky ale budou stát spíše na vítězné straně. Turek ministr zahraničí? Macinka ministr životního prostředí? To jsou zlé sny. 

7. **STAN** je tam někde, kde asi chtěl a měl být (22 poslanců) - stabilní výkon na nudnou kampaň, kterou v závěru poněkud vypustili. Ale zjevně to funguje. Zajímavé je, že i tam zaúřadovala kroužkovací kampaň Volte ženy - a mají silnou ženskou sestavu. Také asistentská cesta se zde osvědčuje, bývalá asistentka Rakušana Urbanová - a dnes její asistentka Adriana Chochelová. Urbanová byla minule štastná volba, byla za ní vidět práce, snad se to samé osvědčí u Chochelové. 

8. **SPD** je další poražený těchto voleb. Ztratili hodně i přes koalici tří stran. A je zcela realistická volba, že se kvůli tomu nedostanou, kam chtějí. U nich to samozřejmě žádné velké personální otřesy nebude obnášet, možná odejde pár zhrzených členů, ale to strana umí zvládat, u nich jména (až na jedno) žádnou hodnotu nemají. 

9. Zvláště zmíním **resuscitaci Zelených** prostřednictvím Pirátské kandidátky. Dva mandáty je skvělý výkon na stranu, která byla 15 let ze sněmovny. Byl bych měl upřímnou radost, kdybych od rána neposlouchal ukňučené Zelené, jak se k nim Piráti ošklivě zachovali. Dokonce ani nepřejmenovali kandidátku ty oškliví piráti. Tak ať si to řekneme na placato. Za prvé nikdo nechtěl být ve středu se zákonem o koalicích, ještě se nevědělo, že koalice je jen ten, kdo se za ni prohlásí. Takže z opatrnosti to byla kandidátka Pirátů, na kterou se napsali i politici z jiných stran (nebyli tam jen Zelení). A hlavní problém? Zelení se probudili pěkně pozdě. U Pirátů už běžely od podzima primární volby, ve kterých se kandidáti představují, vysvětlují svůj program. Do toho někdy v dubnu přišel pokyn, že teda nabírat Zelené lze. Jenže třeba Středočeský kraj už měl tu zajímavější část kandidátky vyřešenou. A nejde se usnést v předsednictvu "tak tu kandidátku vyhodíme a napíšeme tam tyhle lidi" - tohle u Pirátů řeší primárky. Ale Zelení pořád dokolečka pláčí nad tím, jak pod Piráty trpěli a tohle je něco, co mi hodně kazí radost z jejich výsledku. A přesně ten důvod, proč napříště budu proti takovým spojenectvím definitivně.  

10. a na konec **Spolu**. Už se veřejně hovoří o tom, že to bylo uskupení pro vládu, ne pro opozici. KDU i TOP09 z toho vytěžili maximum možného a nedivil bych se, kdyby začali uskupení opouštět. V jihočeském kraji (v tom Kubově!) má spolu 3 poslance, dva jsou KDU. To samé Pardubický kraj, v hradeckém se o tři mandáty strany svorně podělily. V Jihomoravském 3 ODS, 3 KDU, 1 TOP. Zlínský KDU 2, ODS 1. Z 52 poslanců má ODS 27, TOP09 jich má 9 a zbytek KDU. Pro Fialu žalostný výsledek a tlak na jeho odchod z funkce předsedy teď bude nesmírný. Spravedlivé by bylo, kdyby mu to dali vědět přes SMS🙂

11. A **kdo bude vládnout?** Vidíme, že tandem ANO, SPD a Motoristé bude velmi náročný na udržení. V praxi to znamená, že Babiš musí dát velkému množství lidí výrazně více moci a vlivu, aby se jim nevyplatilo odejít. Což znamená, že může zůstat málo na něj. Jasně, na dotace Agrofertu a pár zastavených stíhání moci zbude dost, ale nebude to málo? A dá se s tím za čtyři roky jít před voliče? 

A tak zbývá ještě jedna myšlenka. Fialu jeho loajální spolustraníci hodí přes palubu a nabídnout ODS jako výhodnou nevěstu. Matematika? ANO 80 mandátů, ODS 27 - to je 107 velmi disciplinovaných poslanců. 106, pokud by se pan Fiala bouřil a nesložil mandát ze zdravotních důvodů. Po pravdě? Pro republiku by to bylo to nejlepší. Nezpochybnilo by se směřování NATO/EU, nemusela by se moc dělit příliš neproporcionálně, možná by se k tomu mohli přidat Motoristé, protože k nim odešla větší část elektorátu ODS, který strana stratila - a ještě víc by se rozmělnil vliv ODS na kontrolní funkci ve vládě. Obdoba opoziční smlouvy? Ne, vcelku uvěřitelný příběh, jak je třeba dohlédnout, ohlídat. 

Další volby? To jsou ty komunální. Do nich se ještě změny v moci nepropíší.  Další volby do sněmovny už budeme řešit za probíhající horké války s Ruskem a tam bude všechno jinak. Což si stratégové politických stran už uvědomují.  

Tak mnoho štěstí nám všem do všeho dalšího. Mnoho gratulací všem zvoleným pirátským poslankyním a poslancům. 

PS: děkuji za hojné využívání aplikace [Pirátské volby od Institutu Pí](https://volby.institutpi.cz). Celkem téměř 12000 návštěvníků, překročený limit za měření návštěvnosti (používám placenou službu) a dobré zkušenosti. Snad jen moment, kdy se mi nedařilo kvůli přetížení volebního serveru stáhnout jmenné seznamy poslanců byl slabší moment. A mohli jsme udělat lepší nápovědu, ale nechtěl jsem, aby byla stránka zahlcena popiskama. Pirátský volební štáb ovšem aplikaci nakonec nepoužil a dal přednost ČTK - tak to zase zamrzelo mne. Na uzávěru jsem přidal presentaci všech zvolených pirátských lidí. 

PPS: Skvělá zpráva z volebního štábu bylo, že Jiřímu Hlavenkovi po půl roce Facebook zčista jasna zrušil zablokovaný účet :)