---
layout: post
title:  Příběh WallStreetBets jako RobinaHooda, který bohatým akcionářům bral…
categories: [Akcie, Vlastnictví]
date: 2.2.2021
excerpt: Tenhle příběh se stane epickou ságou o mnoha rozměrech. Že někdo prostřednictvím mobilní aplikace zbohatne, to se stává. Výjimečně i v miliardových částkách. Jenže příběh aplikace Robinhood pro hru s akciemi (správa portfolia bych tomu neříkal) je mnohovrstevnatý a navíc poplatný době, která volá po vyrovnávání účtů Davidů s Goliáši. Takže popořadě.
featured: true
---


Tenhle příběh se stane epickou ságou o mnoha rozměrech. Že někdo prostřednictvím mobilní aplikace zbohatne, to se stává. Výjimečně i v miliardových částkách. Jenže příběh aplikace Robinhood pro hru s akciemi (správa portfolia bych tomu neříkal) je mnohovrstevnatý a navíc poplatný době, která volá po vyrovnávání účtů Davidů s Goliáši. Takže popořadě.

**Tento článek vyšel i jako Patrickův Podcast**  a [můžete si jej přehrát](https://podcasters.spotify.com/pod/show/patrick-zandl/episodes/17---Pbh-RobinaHooda--kter-bohatm-akcionm-bral-eppsa1). Příběh je detailněji popsán v mojí knize [Mýty a naděje digitálního světa](https://www.melvil.cz/kniha-myty-a-nadeje-digitalniho-sveta/). 

### Ospalý obchod s hrami GameStop …

Akcie amerického obchodu s videohrami GameStop se v prosinci prodávaly na burze za 4 dolary a nezdálo se, že by obchod čekala hvězdná kariéra. Firma provozuje pět tisíc obchodů v USA, jenže v posledních letech jich taky pětistovku uzavřela. Firmě ubírají kšefty aplikacní story a především herní streamovací a online platformy. WallStreet analytici Citron Research doporučovali tyto akcie „shortovat“, tedy spekulovat na jejich další pokles. GameStop totiž 8. prosince oznámila, že nedosáhne předpokládaného obratu a její další operace ohrožuje pandemie. Jenže pak se skupinka lidí kolem Reddit fóra r/WallStreetBets (WSB) rozhodla, že zkusí dotyčné shortaře z Citronu proškolit a donutit akcii růst.

_V čem je pointa? Tuhle pasáž klidně přeskočte, pokud jste zkušení daytradeři._

### Short Squeeze čili Run na shortaře

Tak za prvé Citron Research je známý dosti nevybíravým přístupem, kdy těží ze shortování, tedy ze spekulací na pokles. To by bylo asi v pohodě, jenže oni k poklesu akcií přízpívají tím, že vydávají analýzy, jak je na tom firma mizerně, pořádně to rozmáznou – a pak těží z toho, kdy lidé akcie prodávají a cena padá. Pravda taky je, že to není nic nelegálního, firma si dává velký pozor, aby nepublikovala nepravdivé informace, pouze subjektivně zabarvené atd. Umí v tom chodit. Mezi prostým lidem jsou nicméně tyhle firmy velmi populární právě kvůli rozsáhlé podpoře, jíž se jim dostalo v krizi kolem roku 2008. Tehdy američané přicházely o byty a vláda vyplácela záruky za podobné hedge fondy.

Za druhé to shortování, čili prodej nakrátko. To požádáte obchodníka, aby vám půjčil akcii a tu prodáte za současnou tržní cenu. Následně vyčkáváte a až je cena dostatečně nízko, akcii koupíte zpět a vrátíte obchodníkovi. Rozdíl v poklesu ceny je váš. Půjčili jste si akcii v ceně pěti dolarů a nakoupili zpět za čtyři, dolar je váš. Až potud dobrý. Otázka je, co se stane, když cena naopak stoupne. A tady už se nám to více zamotá. Obchodník totiž v určitý moment nárůstu ceny akcie přestane věřit, že budete schopni koupit akcii zpět – například v momentě, kdy cenový rozdíl převyšuje vaše aktiva u obchodníka. A zesplatní akcie, neboli vás donutí koupit je zpět. Za cenu, která je momentálně tržní, nikoliv, za tu, na kterou čekáte.

A tady přichází ke slovu pákový efekt krátkého stisku,  [„Short Squeeze“](https://en.wikipedia.org/wiki/Short_squeeze). Když totiž koupíte akcii za pět dolarů normálně (long), můžete na ní prodělat jen těch pět dolarů, pokud firma zbankrotuje. Ale když shortujete, můžete prodělat celý nárůst ceny akcie. Pokud se akcie vyšplhá na 45 dolarů, tak jste právě prodělali 40 dolarů. I proto je shortování spíše pro zkušenější obchodníky, jimiž Citroni bezpochyby jsou. Při jejich obratu se shortuje vcelku dobře, akorát když se narazí na  _short squeeze_, je to drsný pád.

A tak se i stalo, konec odbočky.

Dne 11. ledna totiž GameStop jmenuje zakladatele Chewy.com a další dva veterány elektronického obchodu do své rady na základě dohody s RC Ventures investora Ryana Cohena, protože zdvojnásobuje digitální prodeje. Citrus Research ovšem doporučuje akcie prodávat. Toho si povšimne forum WallStreetBets na Redditu a doporučuje akcie kupovat a držet s pravděpodobným cílem short squeeze, tedy podojení shortujících.

Akcie rostou během dvou dní na 40$, ačkoliv analytici odhadují mediánovou cenu kolem 12,5$. Dne 19. ledna znovu do hry vstupuje Citrus Research s tweety o GameStop, kde se píše, že kupci na těchto úrovních jsou  _„troubové v téhle pokerové hře“_ a akcie  _„rychle padnou zpátky na 20 dolarů“_. Jenže akcie prudce rostou i další dny. Dne 22. ledna akcie poskočí za jediný den o 51% a minimálně čtyřikrát se muselo zastavit obchodování s nimi kvůli volatilitě.

Skupina WallStreetBets má v tu chvíli tři miliony odběratelů a o pár dní později se dostane přes pět milionů.

Šestadvacátého ledna se akcie přehoupnou přes sto dolarů za kus a ten den uzavřou se 147 dolary. Proč? Elon Musk, šéf Tesly, tweetnul jediné slovo „GameStonk“ a odkaz na forum WallStreetBets.

O den později Citron Research  [s obrovskou ztráto](https://markets.businessinsider.com/news/stocks/gamestop-stock-short-sellers-melvin-capital-citron-surrender-bets-gme-2021-1-1030010382?op=1)u zavírá svoje pozice, akcie nakupoval zpět vysloveně na krev. Druhý velký shorter Melvin Capital ztratil 2,7 miliardy dolarů, které do něj musely dopumpovat další firmy, celkem se od shortujících přesunulo pět miliard dolarů. Akcie GameStopu v jednu chvíly narostly o 1600 procent, na úplně nesmyslné částky. Proč? Protože fondy původně svou spekulací vyčerpaly z trhu všechny volné akcie a když se zesplatnily short pozice pomocí vyhnaných cen z nákupů WSB, nebylo jaké akcie nakoupit. Jenže už bylo zesplatněno a bylo potřeba je koupit zpět za jakoukoliv cenu. Po pravdě se zdá, že na tohle WSB vsázelo: že se podaří fondy utopit v nekrytém shortování,  [takzvaném prázdném prodeji](https://en.wikipedia.org/wiki/Naked_short_selling), kdy shortované akcie nebylo jak snadno při zesplatnění pokrýt a cena vystřelila raketově nahoru. Nenáviděné fondy, které způsobily ekonomickou katastrofu v roce 2008 dostaly ochutnat vlastní medicínu.

Podobná operace se mezi tím odehrávala ještě s několika dalšími akciemi, vždy WallStreetBets pořádně stisknul shortaře za měšec. ([timeline najdete zde](https://www.prweek.com/article/1705984/timeline-crisis-wallstreetbets-r-gamestop)  plus  [tady na Wikipedii](https://en.wikipedia.org/wiki/GameStop_short_squeeze))

**Další informační vsuvka:** před téměř dvaceti lety jsem  [napsal pro Peníze.cz sérii článků o obchodování na americké burze a daytradingu](https://www.penize.cz/clanky/autor/4937608-patrick-zandl). Zatímco první díly jsou už zastaralé (jak vybrat brokera), ty poslední jsou pořád platné.

### Role Robinhood

No a co s tím vším má  [Robinhood](https://robinhood.com/)? Bez něj by to vlastně nešlo. Takže si dejme další odbočku pro ty, kdo nevědí, co je Robinhood – ten moderní.  
Robinhood vznikl v roce 2013 za účelem demokratizace finančního systému. Jeho hlavním produktem je aplikace, která má usnadnit nákup a prodej akcií bez finančního makléře nebo provizí. Robinhood také nabízí účty pro správu hotovosti a obchodování s kryptoměnami. Podstatné na aplikaci je právě ten nákup akcií bez provizí. Do té doby bylo běžné, že obchod s akciemi stál větší jednotky až desítky dolarů za každý obchodní pokyn. Což limitovalo malé obchodníky, dělat denní obchody, když vás pokyn stojí 20 dolarů, se dalo jen s většími částkami. Robinhood tyto poplatky zrušil a obchodování s akciemi je u něj zdarma. No a kde firma vydělává?

Když kupujete nebo prodáváte akcie přes Robinhood, firma vlastně tyto pokyny nevyřizuje. Místo toho směruje objednávky přes „tvůrce trhu“ (jako Citadel Securities nebo Virtu), který zase nabízí Robinhood peníze. Tomu se také říká „platba za příkazový tok“. Tato praxe je běžná, i když je často kritizována za nedostatečnou transparentnost. Tvůrci trhu mohou na získání velkých balíků objednávek například profitovat tím, že akcie zobchodují o vteřiny dříve a vydělají na každé akcii nějaký ten drobák. V akciích totiž platí, že kdo ví, ten vydělává.

Někteří státní regulátoři a akademici obvinili Robinhood, že „hazarduje“ s investicemi tím, že uživatele odměňuje za to, že dělají obchody nějakou úrovní gamifikace. Společnost naopak tvrdí, že tyto prvky aplikací mají přitáhnout mladé investory z rozmanitého prostředí. Asi jako když se na přeslazené limonády dávají obrázky rozjásané sexy mládeže, že ano.  
Výsledek? Robinhood založený bulharským imigrantem Vladimírem Tenevem a indo-američanem Baju Bhatem má dnes 1200 zaměstnanců a valuaci kolem 25 miliard dolarů.

No a v čem byla role Robinhood tak zásadní? Právě v tom bezkomisním obchodování. Robinhood je aplikace, kde do akcie vrazíte pár stovek dolarů a během dne je zhodnotíte o pár dolarů. Dříve by to nestačilo na pokrytí poplatku, ale s Robinhood je to v pohodě, žádný není. Sedíte na obědě a vyděláte si dvacet babek, které vám zaplatí oběd. Je to zábava sledovat. Což je taky přesně to, co vadí tržnímu dozoru, jenže zatím neměl jak zasáhnout. Názor, že klienti Robinhood berou akcie spíše jako hru, než jako seriosní business, bude spíše jen zatím nedoloženým faktem.

Situace se zvýraznila s příchodem pandemie. Počty stažení Robinhood šly nahoru, počty klietnů zřejmě také. Řada lidí zavřených doma neměla nouzi o peníze, zato se nudili a hrát si s akciemi je bezkontaktní adrenalinová zábava. Forum WallStreetBets na Redditu šlo také s návštěvností nahoru, lidi prostě bavilo si číst tipy na akcie se zajímavým obchodním potenciálem. A tak vznikly první koordinované runy na kurz akcií, které vyvrcholily lednovým tažením na akcie GameStopu a několik dalších.

Robinhood do situce promluvil 28. ledna, když  [limitoval obchodování s akciemi GameStop](https://www.theverge.com/2021/1/22/22244900/game-stop-stock-halted-trading-volatility)a dalších postižených firem a nebyl sám, podobně se zachovala řada dalších brokerů, jenže Robinhood byl v situaci namočený s ohledem na počet uživatelů nejvíce. Vzápětí se na něj obořili uživatelé platformy a podali hromadnou žalobu. Firma následně průběžně limitace měnila, rozšířila je až na 50 akcií a situace je dynamická.

**Jaká je situace teď?**

Při Squeezeoutu byl zmanipulován kurz akcií několika desítek firem, nejviditelněji právě u GameStopu. Podle odhadů bylo vypumpováno přes 70 miliard dolarů a objevilo se několik tklivých příběhů novopečených miliardářů. Melvin Capital ztratil 50% hodnoty a museli jej zachraňovat investoři, aby se nepoložil. To je jeden ze známých příběhů. Celkem na shortování tratilo přes 5000 amerických firem.

Děj se ještě bude vyvíjet, ještě není dobojováno a run pokračuje na další akcie. Na velké zhodnocení je příliš brzy, řada informací teprve vyplave na povrch, ale pár slov morálně-obchodního ponaučení si už jistě říct můžeme.  
Tak především celá řada seriosních obchodníků se vzteká, že tímhle se na hlavu staví rácio obchodování s akciemi, tedy analýzu obchodních výsledků firem a vůbec takovou tu seriozní práci s akciemi. No, to ano. V zásadě stačilo vybrat si akcie, u kterých je velké množství short kontraktů a pak spustit squeeze, čili začít provokovat obranné mechanismy obchodníků, které jsou při shortování dost ostře nastavené.

A tady začíná druhá strana mince. Obchody s akciemi dnes zhusta dělají obchodní algoritmy a robotické systémy, které hlídají posuny akcií, analyzují především sentiment a rozhodně se v intraday tradingu nezabývají nějaký P/E analýzami. A to je to, co připomínají zastánci postupu WSB – burza dávno není věc očekávání založené na analýze výsledků firmy, ale na analýze očekávání ostatních účastníků trhu. Což postup WSB zcela vyhovuje. Tady bych řekl, že kritika oprávněná není.

Kritika se objevuje k business modelu. WSB zcela cíleně vytáhlo peníze ze shortingu několika firem a to je něco jiného, než klasická burza. Dlouhé pozice spekulují na růst, na zhodnocení akcií, když je prodáte předčasně, prostě nevyděláte tolik. Jenže v krátké pozici, jak jsme si popsali výše, přijdete i o libovolně vysokou částku nad hodnotu akcií, které jste si koupili. Na druhou stranu, to také všichni vědí, shortování je součást burzy století. Teď se jen našel způsob, jak to použít proti úctyhodným firmám, přičemž úctyhodné na burze znamená bohaté a také to, že za chvíli bohaté být nemusí.

Postup WSB je tedy jen nalezením nového tržního prostředku, nijak nemravnějšího než to, co se dělo dříve. Jenže dříve to dělala jedna silná firma, nyní to dělají organizovaně miliony nudících se (či pomstychtivých) bílých límečků. Postihnout je? Za co? Oni neříkají lživě, že firma půjde nahoru, protože má skvělé výsledky (což by byla nezákonná manipulace s trhem). Oni říkají: přihoďme na ni a držme akcie, bude legrace. A měli pravdu, byla, sedmdesát miliard kapitálu se nepřesune jen tak a představa kyselého obličeje Gabrila Plotkina, šéfa Melvin Capital, když se dozvěděl, že firma míří plaite, musela být jistě k popukání. Jistě více, než další díl sitcomu Ted Lasso.

Burza má jednu kouzelnou vlastnost: postupně všechny tyhle postupy absorbuje. Jen pár miliard při tom změní majitele a v žebříčcích se vymění pár jmen. Pokud máte náladu a fištrón na akciové obchody, můžete zkusit se přidat, ale nezapomínejte, že tohle je jen inovované  _pump and dump_  schéma, tedy někam napumpovat peníze, počkat, až se hejlové (a algoritmy) nachytají na růst a pak vycouvat. Musíte být ti, kdo včas vycouvají.  
A co se mi na tom všem líbilo nejvíce? Reakce jednoho ze šéfů GameStop na dotaz novinářů, co na situaci říká. Pravil, že nic, že oni dál prodávají počítačové hry … No a pak taky je dobré odcitovat jednoho ze členů WSB na Redditu:  _„No, pár životů zruinujeme…“_

A ano, akciové trhy se stávají dalším prostorem, kde vítězí populismus.

#SeStímSmiř.