---
ID: 526
title: 'WiFi kniha a&nbsp;zápletka v&nbsp;Tescu ohledně plechovek od párků&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/wifi-kniha-a-zapletka-v-tescu-ohledne-plechovek-od-parku
published: true
post_date: 2003-09-23 11:28:00
---
<p>
Naposledy jsem četl text knihy o WiFi, ačkoliv už je někde v tiskárně a bylo to zbytečné. Jako vždy jsem tam našel spoustu míst, která bych ještě upravil, rozvedl, dopsal; jenže to bych knihu nikdy nedodělal a tak si všechno píšu pro případné druhé vydání. </p>

<p>
A narazil jsem na příhodu v Tescu a místní ochrankou. V knize to moc nerozebírám, ale teď si říkám, proč to nenapsat sem - samozřejmě to není taková bojovka jako DarkMaster/Kostěj a Carrefour :)</p>

<p>
To je tak - v knize je kapitola věnovaná konstrunkci vlastních směrových antén z plechovek. A někde jsem našel údaj pocházející snad od Petra Šimandla, že rozměrově se nejvíce pro WiFi anténu hodí plechovka od Kosteleckých párků. Jenže já nemám rád přejímání informací, které jsem neověřil a tak jsem se rozhodl, že informaci prověřím. Mám vzorec, podle kterého rozměry plechovky přepočítat na vhodnost pro WiFi, ale nemám doma plechovku párků a tak jsem vyrazil do Tesca, abych zde provedl průzkum bojem. Tou dobou jsem za sebou měl několik hodin usilovného psaní&#160; a po pravdě řečeno už jsem nebyl ve stavu, kdy bych chápal, že ne pro každého je přepočet rozměrů plechovek na vhodnost pro WiFi antény tak zásadní a pochopitelná záležitost. A tak jsem si v Tescu vybalil papír se vzorečky, metr a kalkulačku a ložil jsem se táborem v oddělení konzerv. </p>

<p>
Když jsem měřil třetí plechovku <EM>(nějaké francouzské jemné párečky, hodně drahé, to už se vyplatí koupit profi směrovku!)</EM>, dorazil zaměstnanec Tesca a zeptal se, co zde provádím. U všech hvězd, jak mohl položit tak pitomou otázku? Viděl snad, že mám v ruce metr a tabulky pro přepočet vlnové délky, tak mu snad muselo být jasné, že měřím plechovky od párků pro WiFi antény! Odvětil jsem mu tedy mírně přezíravě, že měřím plechovky. Tázal se nač. Ukázal jsem mu svoji tabulku, kam jsem zanášel hodnoty plechovek a jejich vhodnost pro antény a objasnil jsem mu její podstatu. Podíval se na mne pohledem, který nevěštil nic menšího, než delší pobyt v léčebně a mi došlo, že do knihy bude lepší dát návod, jak si plechovku upravit a spočíst sám, než laborovat s šuplerou v Tescu. Než se onen nebohý zaměstnanec Tesca probral ze šoku, vypařil jsem se jak pára nad hrncem i s metrem a tabulkami...</p>

<p>
A výsledek je ten, že v knize konkrétní doporučenou plechovku nenajdete. Musíte si najít v tabulce rozměry nebo si je spočítat sami. Inu, i při psaní knihy se dějí divné věci. </p>
