---
ID: 2261
title: 'iPhone s&nbsp;firmware 2.0 je fajn, ale s&nbsp;update počkejte'
author: Patrick Zandl
post_excerpt: ""
layout: post
oldlink: >
  https://www.marigold.cz/item/iphone-s-firmware-20-je-fajn-ale-s-update-pockejte
published: true
post_date: 2008-07-22 08:02:31
categories: [iPhone]
---
O víkendu vyšla utilitka Pwnage určená k přechodu na nový firmware pro Apple iPhone a jeho odemčení. A tak jsem upgradoval na 2.0. Těšil jsem se a moje očekávání byla více méně naplněna. Ačkoliv přechod doporučuji, doporučuji také ještě pár dní počkat, až se vyladí drobné problémy, jako nemožnost pohodlně vypnout automatický opravovač psaní (<a href="http://www.petrmara.com/blogger/2008/07/iphone-20-vypnut-predikce-textu-ugly.html">zde nepohodlný postup</a>), u něhož původní postup vypnutí nefunguje. Návod pro upgrade firmware pro uživatele Mac <a href="http://www.petrmara.com/blogger/2008/07/iphone-firmware-20-na-starch-iphonech.html">sepsal Petr Mára</a> zde. 

Z novinek, které se mi líbí: synchronní fungování u Exchange (zdarma Exchange schránku <a href="http://mail2web.com/">založíte zde</a>) nebo s <a href="http://www.me.com">MobileMe</a> - obojí funguje parádně, na telefon mi ihned dojdou jakékoliv úpravy kalendáře či emailu. 

Lze také instalovat oficiální aplikace, akorát mi je nejde kupovat, mám australský iTunes a nebere mi to českou kartu, přehodit se na český iTunes mi nejde. Oficiálních aplikací je už slušné množství, zatím přes 500 kousků, jsou mezi tím i slušné hry, utility pro práci s počítačem, například rozhraní pro OmniFocus, velmi slušný jednoduchý plánovač nebo EverNote, schraňovač poznámek. Poznámky i projekty to drží synchronní s vaším stolním počítačem. Prostě tak to má být. 

A zbytek už je pro mne jen příjemný zbytek, jako třeba vyhledávání v kontaktech podle ... ano, podle vyhledávání :)

Prý chybí MMS zprávy, mi někdo posměšně psal. Ano, chybí vám možnost odeslat text a obrázek za deset korun, musíte to udělat zadarmo. Jaká to škoda.

Jen tak na okraj: v 38 zemích, kde se iPhone 3G začal prodávat (firmware je funkčně totožný, přibylo jen 3G a GPS, což jsou funkce, které měl starší iPhone v horší verzi, ale měl) je vyprodáno. Za první tři dny se prodalo přes milion kusů, britský O2 přestal přijímat objednávky, když mu padl objednávkový server.