---
categories:
- Apple
- Design
- Johny Ive
excerpt: null
layout: post
summary_points:
- Jony Ive opouští Apple, prosazoval neopravitelná zařízení a tlak na spotřebu.
- Lidé preferují opravu zařízení před nákupem nového kvůli financím a závislosti.
- Neustálý tlak na inovace zatěžuje životní prostředí a zvyšuje technologickou závislost.
- V Česku není problém vnímán, ale pojmy jako "Právo na opravu zařízení" jsou důležité
  pro ochranu spotřebitelů.
title: Apple, Jony Ive a právo na opravu
---

Z Apple odchází šéfdesigner Jony Ive, člověk, který vytvořil ikonické designy a jeden ze spoluautorů úspěchu firmy. A také člověk, který z  moderní elektroniky udělal neopravitelná, nerozebiratelná a  neupgradovatelná zařízení. Byl to on, kdo prosadil lepení baterií či displejů v mobilech, pevně připájené procesory v počítačích a vůbec udělal z Apple produktů zařízení, která nelze snadno rozebírat a něco v nich měnit, natož aby k tomu firma poskytovala nějakou dokumentaci. No a zprostředkovaně z  tohoto přístupu udělal celosvětový standard.

Povzdechl jsem si toto na Twitteru a dostalo se mi mnohého ponaučení, že tomu nerozumím. Lidé už prý nechtějí upgradovat a opravovat, chtějí vyhazovat a kupovat nové, byl jsem poučován. Tak jsem jen chtěl nahlásit, že tomu stále ještě rozumím. Věc se má tak. Lidé velmi pravděpodobně chtějí funkční zařízení a vyřešit co nejlépe situaci, když se rozbije. Přijít do servisu a za hodinu odcházet s  opraveným výrobkem za pár babek, to by byl ideál takové situace, když se něco pokazí. Vyhodit zařízení, koupit nové (ne, nejsou to levné věci) a transferovat data, to nemá žádný znak výhody, jen nutnost naučit se s novým zařízením. To je ten první problém.

Ten druhý je mnohem závažnější. Je to jen a jen tlak na spotřebu. Neustále a do kolečka kupovat nová zařízení, nuceně inovovat. Zatěžovat životní prostředí. Zatěžovat osobní finance výdajem, který pro vás není opodstatněný, ale není vyhnutí. A zvyšovat technologickou závislost: nemůžete používat techniku ve stavu, v jakém jste si ji koupil, musíte přecházet na novější a novější verze, což dnes vede k závislosti na ekosystému dodavatele a omezování svobod uživatele. Ne, dnešní software opravdu není verzi od verze stále svobodnější, naopak, přituhuje. Čím modernější software, tím pravděpodobnější je, že vás špehuje na každém kroku a nutí vás tlakem na pohodlí nebo na peněženku používat služby ze spřáteleného ekosystému.

Zdá se, že v Česku problém nepociťujeme. Inu, technologicky už jsme spíše na konzervativní vlně. Asi proto nechápeme, co se ve vyspělé Evropě myslí pojmy jako “Právo na opravu zařízení” nebo “právo na pořízená data”. Jsou to pojmy, které spoluukazují na to, zda budeme žít blíže totality nebo technoráji.

Škoda, že jsem si toho všiml až s odchodem Iveho z Apple, jak velké problémy s vnímáním tohoto aspektu technologií tady máme…