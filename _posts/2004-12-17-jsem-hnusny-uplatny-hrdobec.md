---
ID: 1448
title: Jsem hnusný úplatný hrdobec
author: Noname
post_excerpt: ""
layout: post
oldlink: >
  https://www.marigold.cz/item/jsem-hnusny-uplatny-hrdobec
published: true
post_date: 2004-12-17 08:50:35
---
<p>
<em>(updated) Drtivou převahou rozhodnuto, vracím články zpět (samozřejmě včetně komplet diskusí), doufal jsem, že se ve vás nezklamu a byl jsem potěšen vašemi reakcemi. Děkuji</em></p>
<p>
<span style="font-style: italic;">(update 2) Zjistil jsem, že minimálně jeden z kritizujících měl pravdu a že blbec jsem fakt já. </span></p>
<p>
Jak většina z vás asi ví, Patrick — duše tohoto serveru odjel se svou manželkou Ditou na svatební cestu. Nechal mě (a pár jiných, to ale nestojí za řeč), abych se mu postaral o to, aby tu dva týdny nebylo mrtvo. Snažil jsem se ze všech sil, ale je zde jedno velké &#8220;Ale&#8221; a o tom je tento příspěvek.</p>

<!--more--><p>
Za těch 10 pracovních dní (2 z toho jsem byl celý den ve škole) jsem napsal <strong>10 menších článků</strong> na témata z běžného denního života, které na tomto serveru (jakož i ostatních blozích) jsou pravidlem a <strong>4 rozsáhlejší články</strong> (kritická noticka na boom ohledně CDMA a pro svou obsažnost na tři díly rozdělené pokračování seriálu o bezdrátových sítích).</p>
<p>
Pro představu ten trojdílný článek mi včetně všech úprav, přípravy obrázků, několikanásobného překopávání a opravování atd. trval 6,5 hodiny čistého času (je to 9 normostran a mám-li 180 úhozů za minutu, tak 80% času jsem strávil těmi věcmi okolo). Celé to obhospodařování Marigolda by dalo dohromady <strong>minimálně 20 hodin</strong>, což kdybych si měl účtovat podle mé hodinovky by dávalo 5 místnou částku.</p>
<p>
Čím dál tím častěji se to tu ale svrhávalo k tomu, že <strong>jsem </strong>byl <strong>osočován v diskusích pár jednotlivci, že Patrickovi Marigold mrvím</strong>. Když napíšu článek o tom, že na mém oblíbeném <a href="http://www.wifishop.cz/">WiFi shopu</a> zavedli několik skvělých novinek typu online poradna, SMS potvrzování objednávek a on-line zobrazení, zda-li je zboží skladem, které jiné obchody nemají, tak se na mě dvacet nicků (nebudu psát lidí, protože evidentně někteří používali více nicků) oboří, že je to P.R. článek. To že to napíše člověk z konkurenčního obchodu, který nic z toho nemá (<span style="font-style: italic;">zde je ta chyba, ten dotyčný něco z toho opravdu uměl</span>), chápu, nic jiného mu ani nezbývá. To že si na to stěžují i další (ale bůhví jestli to není jen pár dalších takových konkurentů) je smutné.</p>
<p>
Stejně tak jsem byl z &#8220;píárismu&#8221; obviněn u článku, který dle mého názoru zajímavě popisoval pohled mého kamaráda, britského občana — majitele irské personální agentury <a href="http://www.sigmar.cz/">Sigmar</a> - na zaměstnanost v IT/Telco oboru v ČR a Irsku. Možná proto, že jsem na mou žádost z něj vymámil deset nejzajímavějších typů pozic a přihodil jsem je do článku. Bylo-li by to P.R., byl bych asi nejlepším P.R. autorem v ČR (investoři, kontakt na mě v patičce), protože plných 30% čtenářů si prohlédlo stránky agentury (většina z nich i detaily k pozicím), a &gt;5% z čtenářů se opravdu přihlásilo s poptávkou po zaměstnání (a obrátilo se na něj i pár firem, co byli nespokojeni jinde). Buď jsem génius, a nebo jsem se prostě trefil do vkusu velké části čtenářstva a opět pár jednotlivců z nichž min. 2 jsou z jiných personálek to nepřekouslo.</p>
<p>
Můj úkol ale byl, aby sem dále chodili lidé, dvoutýdenní výpadek by znamenal slušný propad. <a href="http://www.toplist.cz/stat/?menu=1024&amp;menu=256&amp;kdy=dnes&amp;n=45264">Na této statistice</a> ale zjistíte, že poslední dva týdny byly nejnavštěvovanější v historii serveru a 14.12. si drží i absolutní denní rekord. Článek o CDMA byl také jeden z nejčtenějších v historii. Takže myslím, že to tak špatné nebylo.</p>
<p>
Proč ale někteří lidé pod články takhle prudí? Vždyť není nic jednoduššího než ten článek prostě nepřečíst. Je zajímavé, že když Oook zdrbne restauraci, tak je to v pořádku, když já restauraci vychválím, tak je to P.R.Neztrácí náhodou čtenáři malinko orientaci, např. působením Novy, kdy jsou vraždy prokládané reklamními bloky a automaticky si tak spojují hrůzu s normou a pozitivum s reklamou?</p>
<p>
Ne, ode mě se nikdy nedočkáte kritického článku, nemám moc špatných zkušeností. Moudří praví &#8220;<strong>Chybu udělá každý, jenom blbec ale dvakrát</strong>&#8221;. Když by mě přinesli špatné jídlo, tak bych si šel stěžovat a když bych neuspěl, tak bych odešel a nikdy více tam nezavítal. <strong>A nevím proč bych jim měl ještě obětovat svůj drahocenný čas na psaní článku. To v něm raději vyzdvihnu konkurenci</strong>, kde jsem se najedl dobře. Účel to splní stejný a navíc platí &#8220;chval veřejně, kritizuj soukromě&#8221;. Ovšem tady bych za to byl považován za majitele pohostinství, přinejmenším za jeho zetě.</p>
<p>
Ale hlavně — lidi, jste snad inteligentní jedinci, umíte s počítačem, není vám pět, a tak snad umíte zapojit vlastní hlavu. Když vám napíšu, že mám rád <a href="http://www.wifishop.cz/">Wi-Fi shop</a>, protože jsem s ním maximálně spokojen a má jako jediný vychytávky, které se mě osobně zdají velmi užitečné, tak to neznamená, že ihned stornujete objednávky někde jinde a přeobjednáte to ve WiFishopu. Stejně tak to neznamená, že zase někdo z těch tisíců vás, co jste na WiFishopu nakoupili, s ním neměl nikdy nějaký problém (i když v diskusi padly jen perly typu &#8220;neměli konektor&#8221; a &#8220;změnili popisek antény&#8221;). Já vám to probůh neberu, nakupujte si kde chcete, pájejte si třeba antény z plechovky, je to prostě jen můj názor. Někdo má jiné priority, preferuje obchod který má za rohem, nebo tam má dlouhodobě vyšší kredit. Majitel konkurenčního wifishopu se na mě v diskusi obrátil, kolik by ho stálo aby měl taky takovou hezkou P.R. Odpověď je prostá — Nic, Nada, Nothing. Prostě <strong>udělejte něco, co bude stát za zapsání a když si to budu myslet i já, tak o tom prostě napíšu</strong> (když se o tom dozvím). Jestli je tenhle o procento levnější či dražší mě jaksi nebere a za pět minut to může být naopak.</p>
<p>
Nevím, ale tahle obliba kritiky a negativního publikování se rozlézá českou (nejen internetovou) scénou jako mor. Můj kdysi velmi oblíbený server o CSS/HTML <a href="http://www.pixy.cz/">pixy.cz</a> už snad půl roku nenapsal nic jiného, než nějakou stížnost na zloděje designů, střevní obtíže, politiku, obchody atd. (vybral jsem tento server z mnohých právě proto, že v posledním týdnu tam přibyly samé smysluplné články, takže to má být povzbuzení v boji), a tak bych mohl pokračovat mnohými dalšími jako např. <a href="http://www.lupa.cz/">Lupa</a> (tam pro tyhle články vyhradili dokonce vlastní klícku s názvem Glosa, aspoň tak většina glos vypadá, ale přesto mají stížností i půlku ostatních článků). <strong>Pozitivní kritiku na cokoliv člověk nenajde ať hledá sebevíc</strong>, a když, tak buď je nad článkem napsáno P.R. a nebo je z toho autor obviňován.</p>
<p>
Proto mám takové předčasné přání do nového roku směrované všem českým novinářům, redaktorům, pisálkům, blogerům atd. — <em>pojďte psát pozitivně, pojďte nekritizovat blbce a šmejdy, ale vyzdvihovat génie a kvalitu. Vždyť když se bude mluvit jen o blbcích, tak se o géniích nikdo nedozví, negativní reklama bude nadále přinášet zisk, a ti kteří by si zasloužili úspěch budou na něj nadále jen čekat</em> (a dosáhnou ho leda tak, že povraždí svou rodinu a dostanou se tak do zpráv).</p>
<p>
A že vás budou obviňovat z P.R.? No a není to jedno? Vždyť každý kvalitní článek, který popisuje kvalitní výrobek či službu musí logicky pozitivně &#8220;navázat vztah s veřejností&#8221; (Public Relation), nepříjemných zážitků a zkušeností mají lidé sami dost.</p>
<p>
A co udělám tady? Malý test. <strong>Mažu všechny články, které jsem v posledních dvou týdnech vytvořil</strong>. Uvidíte alespoň, jak by to tu vypadalo, kdybych sem nic nedával a sami se můžete zamyslet, jestli byste v těchto dnech na tento server chodili. Vím že do diskusí píšou většinou jen samí stěžovatelé, těm co se něco líbí nemají potřebu si stěžovat. Ale <strong>teď mě zajímá, jestli z těch 2,5 tisíce lidí, kteří si denně tento server prohlíželo bude opravdu většina vítat smazání a nebo budou chtít, abych sem články vrátil</strong>. Je to na vás, ring v diskusi volný.</p>
<p>
<em>Článek obsahuje zamaskovaná reklamní sdělení, za které autor obržel šestimístné částky a tak prosím omluvte jeho rozstřesený rukopis, píše z Baham po dlouhé noci u baru s havajským rumem a tanečnicí.</em></p>
