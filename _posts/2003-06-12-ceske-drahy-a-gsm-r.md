---
ID: 363
title: 'České dráhy a&nbsp;GSM-R'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ceske-drahy-a-gsm-r
published: true
post_date: 2003-06-12 15:05:00
---
Článek z <STRONG>Dopravních novin</STRONG> na téma GSM-R: České dráhy zřejmě zainvestují do budování infrastruktury pro mobilní síť GSM-R až 1,7 miliardy Kč. Dráhy plánují nejdříve pokrýt signálem zhruba 700 kilometrů tratí I. a II. koridoru. V konečné fázi by mohlo být pokryto šest tisíc kilometrů tratí, což jsou dvě třetiny tuzemské železniční sítě, uvedl na konci května Pavel Tesař z tiskového oddělení ČD.
<p>
České dráhy zcela určitě hodlají pokrýt koridory Děčín-Břeclav a Ostrava-Břeclav, což by je mělo stát zhruba 600 miliónů Kč. Na konci května ČD rozhodly o vítězi výběrového řízení na dodavatele pilotního projektu, kterým se podle neoficiálních informací stala společnost Kapsch, jež nedávno uzavřela kontrakt na dodávku GSM-R také se slovenskou železnicí. V Evropě je největším dodavatelem této technologie železnicím firma Siemens - v současnosti dodává GSM-R dráhám v sedmi evropských zemích a v jedenácti státech provozuje GSM-R v testovacím režimu. Systém GSM-R se v současné době zavádí jako evropský standard pro komunikaci na železnici. V celé Evropě totiž existuje 35 různých rádiových železničních systémů. Zatímco původně České dráhy počítaly s ověřovacím provozem již v loňském roce, rozjedou pilotní projekt až v únoru příštího roku. Testování by mělo začít mezi Prahou a Kolínem a ve druhé etapě - v červnu příštího roku - mezi Prahou a Děčínem. Pilotní část si vyžádá zhruba 300 miliónů Kč, přičemž České dráhy si již loni vzaly na projekt úvěr ve výši 250 miliónů Kč. Další etapy podle Pavla Tesaře zřejmě uskuteční dodavatel pilotního projektu. Systém GSM-R budou moci v budoucnu využívat i mobilní operátoři. Tím by se měla zvýšit kvalita telefonních hovorů během cesty vlakem. </p>
