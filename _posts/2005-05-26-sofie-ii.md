---
ID: 1659
title: Sofie II.
author: Patrick Zandl
post_excerpt: ""
layout: post
oldlink: https://www.marigold.cz/item/sofie-ii
published: true
post_date: 2005-05-26 08:13:10
---
	<p>Všechno to včera dobře skončilo. Až na malé drobnosti, jako že jsem zapomněl na jednu schůzku, ale zákazník to pochopil. Zklamala také technika, protože Motorola V3 se rozhodla, že bude dělat problémy s příjmem a odesíláním SMS, takže vůbec netuším, komu se mi nakonec ve skutečnosti podařilo protlačit bleskovou zprávu, že Sofie dorazila. A <a href="http://blog.lide.cz/ilblog/2005/05/25/112">WiFi u Apolináře nemají</a> (nechybělo mi), zato tam mají ostražité policisty, kteří rádi odtahují auta na Rohanský ostrov. Fujho. </p>
	<p>Celé to začalo docela nenápadně. Ráno odešla Dita na tiskovou konferenci McAffee (či jak se to píše), ještě odpoledne jsem jí dával věci, které chtěla vzít z domova a doktorka ji ujistila, že porod nečekejme dříve, jak za týden. Ještě jsme se odpoledne šli podívat, jestli někde prodávají takovou houpací postýlku na baterie (prodávají, ale nemají ji – koupím ji po netu), pak jsme jeli domů a Dita rychle dopisovala článek. Článek dopsala a odeslala a pak za mnou přišla, jestli bych měl chvilku, že bych ji odvezl do porodnice, protože MHD to takhle na večer bude dlouhá štreka. Co na to říci – v televizi nic nedávali, tak jsme vyrazili k Apolináři, kde si Ditu nechali. Ta doktorka, která Ditě ještě ráno říkala, že porod tak za týden, z nás dostala záchvat smíchu. Vysvětlení bylo prosté – brutální změna tlaku na tohle prostě funguje. </p>
	<p>A druhý den krátce po jedné hodině se Sofie narodila. Ani moc neplakala, jen tolik, aby doktoři byli spokojeni, že je v pořádku, nechala se zvážit, změřit a zabalit do zavinovačky a pak už jsem si ji houpal já. Usmívala se, vyplazovala jazyk a sem tam se jedním očkem podívala na změněný svět kolem sebe.</p>
	<p>Fotku sem nedám. Fotku oblečené Sofie jsem neudělal a nebudu tu vystavovat svlečenou dceru – ještě by se to za dvacet let vymstilo, že nechala vystavit své svlečené fotky na internetu. Navíc jsou fotky dost mizerné, nebylo tam moc světla a nechtělo se mi na Sofii blýskat bleskem. A míry jsou přímo missácké – 49 cm, 3500 gramů. Sofie čili moudrost.</p>
	<p>Nu, nezbývá, než si přát, aby byla zdravá, dobře a šťastně rostla a co nejvíce genové výbavy zdědila po Ditě :)
</p>