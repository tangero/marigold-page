---
ID: 2149
title: Komentáře jen pro registrované
author: Patrick Zandl
post_excerpt: ""
layout: post
oldlink: >
  https://www.marigold.cz/item/komentare-jen-pro-registrovane
published: true
post_date: 2007-09-16 16:39:57
---
Bývaly časy, kdy na Marigold chodilo málo lidí a před tím, než něco napsali do komentářů, si to důkladně rozmysleli. Ty časy jsou bohužel pryč. Pokud si vzpomínáte, tak před nějakým rokem jsem přemýšlel o tom, že Marigold bude jen pro registrované a pozvané čtenáře. Jelikož mne návštěvnost neživí a netrápí, mělo to své opodstatnění, protože něco jiného je diskutovat s konkrétními lidmi a něco jiného je čelit anonymnímu davu. To člověka (=autora webu =mne) rychle omrzí. Hlavně proto, že to člověku nic nedává. Anonymita v tomto případě je jednosměrná. Vám napíšou, že jste debil, ale vy tohle odpovědět nemůžete, aby hned na dalších serverech nezačla partička debílků rozebírat, jak si můžete dovolit o někom prohlásit, že je debil. 

Marigold na pozvánky a registrace ztroskotal na tom, že k tomu nakonec není soft. Bez toho to zjevně nefunguje. Příkladmo Pixy si udělal blog, který rozeslal pár známým a zamýšlel ho jen pro ně. A stejně se to vykecalo a leze tam zase kdekdo. Ano, stále bych radši, kdyby se vrátily časy ranného Marigolda, kdy jsem všech pár čtenářů znal jménem a oni zase na oplátku mne.

Takže jsem sáhl po alespoň prvním kroku, který mi Wordpress dovoluje. Do komentářů mohou psát jen registrovaní uživatelé. Zatím je registrace možná automaticky, do budoucna to nemusí být pravidlem. Pitomé komentáře budu podle své úvahy vyhazovat - výkřiky typu "výrobek XY je humus" tu opravdu nemají co dělat. Asi chápete rozdíl, kdyby autor k tomuto výkřiku přidal řekněme tři důvody, proč si to myslí... 

Beru to jako kampaň za trochu slušnější internet.