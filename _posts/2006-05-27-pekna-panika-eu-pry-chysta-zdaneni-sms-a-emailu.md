---
ID: 1977
title: 'Pěkná panika: EU prý chystá zdanění SMS a&nbsp;emailů'
author: Patrick Zandl
post_excerpt: ""
layout: post
oldlink: >
  https://www.marigold.cz/item/pekna-panika-eu-pry-chysta-zdaneni-sms-a-emailu
published: true
post_date: 2006-05-27 20:32:21
---
<p>Už se to protřásá na českém i mezinárodním internetu. EU se chystá zdanit emaily a SMS zprávy, platit se má zhruba 40 halířů za SMS zprávu a zlomek fufníku za email. Skandál, co si to EU dovoluje. Fuj, hamba. </p>

<p>Tradičně je to složitější, než nám média předkládají. Tak především s nápadem nepřišla celá EU, ale Alain Lamassoure, člen Evropského parlamentu a mimo jiné i člen jeho rozpočtového výboru (<a href="http://www.europarl.europa.eu/members/archive/alphaOrder/view.do?id=1204&amp;language=en">zde kompletní info</a>). Nějakou dobu byl ostatně i jeho předsedou. A právě tahle pozice nás zajímá nejvíce. </p>

<p>EU a Evropský parlament se potýkají s drobným problémem - musí si na sebe najít nějaký jiný zdroj příjmů, protože přímé členské odvody mají do roku 2009 poklesnout. A EU chce najít zdroje tam, kde pomáhá členským státům. Návrhů, jak provoz EU a EP financovat, je celá řada a jeden z nich v rozhovoru Alain Lamassoure prohlásil za zvažovaný - to je ta daň z emailu a SMS. Argument pro tuto daň je, že provozu SMS zpráv a emailů pomáhá právě integrace Evropy.</p>

<p>V každém případě je daleko od zvažované možnosti k možnosti navrhované a ještě dále k možnosti schválené. Najít zdroje financování bude kromobyčejně obtížné a není se čemu divit, že se zvažují nejrůznější obskurnosti. </p>

<p>Koncepce zdanění SMS/emailů narazí na několik drobných problémů. SMS zřejmě dodatečně zdanit lze, ačkoliv se to bude velmi obtížně uživatelům vysvětlovat a ještě hůře se to vysvětlí operátorům. Jenže SMS jsou provozované centrálně a pokud už, půjde to prosadit. Podobné rozdílné daně známe v případě spotřebních daní například u alkoholu a u benzínu, jen je neinkasuje EU, ale stát. </p>

<p>Horší a zajímavější to bude u emailu. Email není centralizovaný a těžko se bude vymáhat jeho provozování v rámci EU. Navíc narozdíl od SMS není přenosový protokol pro emaily vůbec zavedený na nějaké zpoplatnění, protože emaily jsou prostě zdarma. Muselo by dojít k úpravám emailových serverů a k tomu svět nedokopal ani jiný kanón. Před nějakými dvěmi lety totiž zavedení mikropoplatků za odeslání emailu navrhoval Bill Gates - a to je přeci jen ve světě IT jiná váhová kategorie, než Alain Lamassoure. Nepochodil, minimálně prozatím. </p>

<p>Do třetice bude problém se členskými státy EU druhé kategorie, jako je Česko - pokud mají schopné vyjednavače a nedávají tuto pozici jako trafiku (což vylučuje Česko). Tyto státy mohou logicky namítnout, že volný pohyb pracovních sil je jim upřen a že tedy nemusí akceptovat internatcioanlitu SMS a emailů, když jejich občané zdaleka tolik nemigrují. </p>

<p>Osobně celý návrh považuji za plácnutí do vody a to hlavně v případě emailů. Tam si vůbec nedovedu představit ani technickou realizaci, leda to, jak by se SMTP servery začaly hromadně stěhovat mimo EU. Kromě těchto drobných technických problémů jsou tu i problémy legislativního rázu. EU totiž mimo jiné nemá hotovou legislativu k mikroplatbám a bez nich bude obtížné si zpoplatnění emailů představit. Pokud vůbec. </p>

<p>Na <a href="http://www.alainlamassoure.com/">webu Alaina Lamassoureho</a> se už objevují velmi konzistentní názory na jeho politickou orientaci a mentální integritu. Zjednodušeně řečeno tento politik prokázal EU medvědí službu, i když to bylo jen nešťastným žbleptnutím.  Euroskeptici mají nad čím hodovat. My ostatní mějme na paměti, že z téhle bouři ve sklenici vody pršet nad Říší nebude.
</p>
