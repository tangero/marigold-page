---
ID: 1499
title: >
  Sony StreamMan do evropských sítí
  (cože? Aha, rádio bez rádia)
author: Patrick Zandl
post_excerpt: ""
layout: post
oldlink: >
  https://www.marigold.cz/item/sony-streamman-do-evropskych-siti-coze-aha-radio-bez-radia
published: true
post_date: 2005-01-28 13:41:03
---
<p>Sony si s hudbou zahrává rádo. Walkman, Discman a další. StreamMan je další zajímavý koncept – tentokráte určený pro mobilní telefony. Hudba se neukládá na nich, ale streamuje se po síti. S tou fíčurou, že pokud síť běží rychle, ukládá se hudba dopředu do vyrovnávací paměti, když má síť problémy nebo jste třeba v podchodu bez signálu, jede hudba z vyrovnávací paměti, dokud tam nedojde nebo se neobnoví signál. </p>

<p>Je to vlastně něco jako rádio. V sofistikovaném průvodci si vyberete na svém mobilu žánr hudby, který chcete poslouchat a StreamMan vám jej hustí do head-setu ve formátu WMA na 96 kbps bitrate (AAC kodek). Pokud vás nebaví rádio, můžete si vytvořit vlastní playlist a ten si úplně stejně poslouchat. </p>

	<div class="rightbox"><img src="/wp-content/uploads/1/20050128-streamman.gif" alt="Sony StreamMan" width="176" height="233" /></div>
<p>Všechno funguje na telefonech vybavených Symbianem a to jak na Sony Ericsson rozhraní UIQ (to asi nepřekvapí), tak na Series60 od Nokia (taky nepřekvapí, protože to je 90% trhu Symbian zařízení) – jak 2,5G tak 3G telefony (z nich zatím jen Nokia 6630). A StreamMan má dokonce malé chatovadlo, můžete si posílat zprávy s přáteli i s lidmi, kteří poslouchají stejnou skladbu. </p>

<p>Nějaké chyby to mít musí. A baže: má. Funguje to zatím v pilotu jen ve Finsku v síti TeliaSonnera. Jenže jak to tak vypadá, Sony StreamMan si budou moci užívat také zákazníci Vodafone a jeho Live! portálu – celá záležitost by se měla vyhlásit v Cannes. Proč? Protože Vodafone leze na nervy jeho konkurent O2 s podobnou službou Jukeboxu, zařízení, do něhož se dá stahovat hudba. A následovat by tohoto příkladu mohli i další operátoři. </p>

<p>Sony StreamMan vypadá zajímavě už tím, že si uživatelé nemusí kupovat žádný hardware a o všechno by se měla postarat mobilní síť. Otázka bude, zda se o to skutečně postará, protože samotné GPRS si bez EDGE s takovým datovým tokem nijak hezky neporadí. A otázka také bude, kolik za službu nakonec zaplatí uživatel. </p>

<p>Otázka na závěr: pamatujete si ještě na technologii zvanou FM rádio? Nedělala něco podobného? Asi ano, akorát přemíra reklamy to zabíjí. Já poslouchám v autě Fayn rádio a reklama je tam co dvacet minut na dalších deset minut :( Takže proč by nemohla mít úspěch placená stanice šířená osobně jen pro mne mobilní sítí&#8230; (v Cannes to osobně otestuji a pak se uvidí ;)</p>

<p>Presentaci včetně flash dema najdete <a href="http://www.sonynetservices.com/evo/web/stream/257_EN.5102A072196962">na tomto webu</a>.
</p>
