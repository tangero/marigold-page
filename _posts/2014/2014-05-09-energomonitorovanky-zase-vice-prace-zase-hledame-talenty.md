---
ID: 2880
author: Patrick Zandl
layout: post
oldlink: 'https://www.marigold.cz/item/energomonitorovanky-zase-vice-prace-zase-hledame-talenty

  '
post_date: 2014-05-09 09:33:28
post_excerpt: ''
published: true
summary_points:
- Firma hledá nové zaměstnance na severní Moravě, hlavně pro vývojové centrum ve Valašském
  Meziříčí.
- Aktuálně zpracovávají tendry, zahraniční zakázky a vyvíjejí průmyslový tablet a
  aplikace.
- Hledají systémového administrátora, vývojáře frontendu, UX/UI designéra a projektového
  manažera.
- Platové ohodnocení závisí na schopnostech, preferují spolehlivost a samostatnost.
title: Energomonitorovánky -  zase více práce, zase hledáme talenty
---

Mám z toho občas depresi. Libovolné množství lidí jsme do firmy schopni pohltit. Vždycky si exaktně spočítáme, co kdo bude dělat a ono se zase najde další a další práce. 

V současné době zpracováváme nové tendry, k tomu odbavujeme zahraniční zakázky a ladíme vývoj. Minulý týden jsme spustili novou verzi aplikace pro sledování spotřeby, která už vypadá zhruba tak, jak (prozatím) chceme. Do toho dokončujeme vývoj průmyslového tabletu a sady aplikací pro něj, jsme jedni z bláznů, co se montují do MQTT. Je to trochu frmol. Abychom ten frmol ustáli se ctí, hledáme další chytré lidi, kteří nám pomůžou to odpíchnout. Primárně na severní Moravě - tedy tak, aby se byli schopni dostat jednou, dvakrát týdně do Valašského Meziříčí, kde máme vývojové centrum. Což nás mimochodem dovedlo k tomu, že hledáme nějaké větší prostory a ve Valmezu není nabídka kancelářských prostor největší :)

<a href="http://www.marigold.cz/wp-content/uploads/Snímek-obrazovky-2014-05-09-v-10.30.23.png"><img src="http://www.marigold.cz/wp-content/uploads/Snímek-obrazovky-2014-05-09-v-10.30.23.png" alt="Nová generace přijímače" width="300" height="183" class="alignright size-full wp-image-2881" align="right" /></a>

Psal jsem v tomhle týdnu inzeráty na tyhle nové pozice. Nejde ani tak o to, že dobří lidé se ve Valmezu blbě shánějí, oni se blbě shánějí všude a naše výhoda ve Valmezu je, že jsme široko daleko nejzajímavější a nejztřeštěnější práce. Spíš, co tam napsat. Například platové ohodnocení. Dobré? To je vždycky. Excelentní? To bych si netroufl tvrdit, to u nás spíš odpovídá schopnostem a možnostem. Tak jsem to radši vynechal, že nějaký plat dáme, je snad jasné a kdo hledá jen podle platu, by k nám stejně nezapadl. 

Požadavky? Především spolehlivost, samostatnost a schopnost se učit. Velká data a Internet věcí je v takovém rozvoji, že dnes úplně přesně nevíme, kam nás cestičky zavedou. Co tedy psát do popisků práce? Snad souhrn dnes používaných technologií. Nebo mapu architektury, jenže tu běžně na web věšet nechceme, tak ji posíláme dodatečně emailem. Takže snad jen drobný nákres toho, co děláme a co je na první pohled zřejmé:

<a href="http://www.marigold.cz/wp-content/uploads/schema.jpg"><img src="http://www.marigold.cz/wp-content/uploads/schema-300x244.jpg" alt="Schéma energomonitoru" width="300" height="244" class="alignnone size-medium wp-image-2885" /></a>

Napsat správný inzerát je zjevně věda. Přímo humanresourcní. No a protože lidi nepovažujeme za resource, tak to píšeme tak, jak to přijde pod ruku. 

<h2>Co a koho sháníme</h2>

Tak především <strong>systémového administrátora, linuxáře.</strong> Pravda je, že pracovat bude především s Amazon AWS, musí tedy mít chuť do cloudu a <a href="http://www.startupjobs.cz/nabidka/1270/systemovy-administrator-aws-devops">tady je popis</a>, co si tak od něj představujeme. 

Za <strong>druhé vývojáře frontendu v Javascriptu</strong>. Funkce systému u nás vznikají tak, že se nejprve připraví na backendu a přes vnitřní API je pak javascript přes JSON vytahává pro uživatele do frontendu. A právě někoho šikovného, kdo by se o to vytahávání staral a uměl u toho i přemýšlet, hledáme. <a href="http://www.startupjobs.cz/nabidka/758/zkuseny-javascript-programator-pro-frontend">Inzerát je tady</a>. 

Taky by se hodil někdo, <strong>kdo by rozuměl uživatelskému rozhraní (UX/UI)</strong> a pomáhal nám jej vymýšlet a zjednodušovat. Jednoduchost je u nás mantra a vymyslet rozhraní spotřeby energií tak, aby to pochopili normální lidé, není snadný úkol. Cítíte se na to? <a href="http://www.startupjobs.cz/nabidka/771/navrhar-ux-webove-aplikace-energomonitoru">Inzerátek máme zde</a>. 

Taky cítíme, že by se nám hodil <strong>projektový manager agilního vývoje</strong>. Petra se přesunula do Bratislavy za dalším angažmá, osiřeli jsme, zatím to v těch pár lidech jde zvládat tak, jak nám to dosud běželo, ale s růstem týmu potřebujeme dedikovaného člověka na projektový management. Agilní vývoj software se u nás navíc kombinuje s vývojem hardware a takový člověk by dostal i některé další projekty jako jsou naše roadshow. <a href="http://www.startupjobs.cz/nabidka/1272/projektovy-manazer-agilniho-vyvoje-software">Inzerát máme zde</a>. 

No a na závěr si říkáme, že takový <em>junior Pythonista pro backend aplikace</em>, kterého by měl Honza k ruce, by nebyl od věci. Honza bydlí v Olomouci, takže trasa Olomouc - Valmez je ideální, pokud s Pythonem začínáte a nechcete v něm šmudlit eshopy pro klioše, tak se prostě ozvěte na info zavináč energomonitor.cz...

Všechny lidi si představujeme na fulltime. Práce je u nás jako na kostele a nemáme dobrou zkušenost s kombinováním téhle práce s jinými podobnými projekty. Ale samozřejmě, pokud si chcete ověřit, jaká bude s námi spolupráce, lze se nejdříve na nějakém zkráceném úvazku domluvit, jenže zaškolení člověka nám zabírá dost času, takže to opravdu musí být s vidinou přechodu na plný úvazek v nějakém časovém horizontu. 

A jestli máte někdo dvojče nebo kamaráda, bez kterého se vám nechce měnit práci, nebojte, většina pozic zvládne i více lidí - té práce je fakt dost :)

A zkušenosti s hledáním na inzeráty? Musím pochválit <a href="http://www.startupjobs.cz">StartupJobs.cz</a> - na lidi kolem IT je to skvělý nástroj. Naopak na Monsters.com jsem jen utratil peníze bez jediné odezvy, na LinkedIn přišly dvě odezvy za tři litry a Jobs jsem vyzkoušel na brigádu, nikdo se neozval, takže za deset litrů jsem ani neměl odvahu to vyzkoušet. Věřím, že kdybych hledal skladníka, tak by to tam fungovalo, ale skladníka nehledáme... Naopak se dobře daří hledat lidi přes osobní vazby. Ona ta osobní zkušenost je nakonec nejdůležitější.