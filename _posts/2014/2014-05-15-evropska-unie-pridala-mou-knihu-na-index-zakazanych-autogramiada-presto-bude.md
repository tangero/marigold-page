---
ID: 2888
title: >
  Evropská unie přidala mou knihu na
  index zakázaných, autogramiáda
  přesto bude
author: Patrick Zandl
post_excerpt: ""
layout: post
oldlink: >
  https://www.marigold.cz/item/evropska-unie-pridala-mou-knihu-na-index-zakazanych-autogramiada-presto-bude
published: true
post_date: 2014-05-15 08:48:35
---
<p>Moje nová kniha Příběh strýčka Martina ještě ani není v prodeji a už se ocitla na indexu zakázaných knih, který vydává Evropská komise. Pro Evropskou unii je kniha, která svět popisuje jinak, než evropské normy, nepotřebná a nepotřebné knihy jsou škodlivé, rozhodla evropská komisařka pro kulturu Androulla Vassiliou. Tfuj :( </p>


<!--more-->

<p>Tak nějak jsem si představoval, že by mohla začínat "reklamní kampaň” na mou novou knihu <strong>Příběh strýčka Martina</strong>. Kniha včera dolezla z tiskárny ke mě, vypadá moc hezky a lepší doporučení knihy v současné přesebefrustrované české společnosti, než eurounijní interdikt, nás nenapadl. Zradil kamarád, který odmítl rozeslat z eurounijní sítě email podepsaný eurokomisařkou a to i přes to, že považoval za dobrý vtip email kyperské komisařky rozeslat v turečtině.</p>

<p><img style="float: right;" title="obalknihy-pribehstryckamartina.jpg" src="http://www.marigold.cz/wp-content/uploads/obalknihy-pribehstryckamartina.jpg" alt="Obal knihy Příběh strýčka Martina" width="300" height="414" align="right" border="1" /></p>

<p>Autogramiáda bude, jen bez trapných momentů a pokusů ozvláštnit ji nějakým nečekaným autorským výronem a pokusem dostat ji do jiných médií. Uvědomil jsem si, že mi na tom nezáleží. Příběh strýčka Martina není mainstreamová kniha. Nevěřím, že si ji vezmete do vlaku, přečtete za pár cest těch 360 stran a budete spokojeni. Na to jsou jiné knihy. Spíš budete nadávat. Tolik peněz a já jsem vás nechal utopit v náznacích. Rozehrál partii a vždy, když se schylovalo k rozuzlení, tak konec. Přesun někam jinam. Tak se chovají jen knížky, které vás chtějí nechat přemýšlet. Které chtějí něco říct, ne jen vyplnit váš čas mezi nástupem a výstupem z autobusu. A to je ta potíž. Něco takového většina lidí nečeká a dost možná ani neakceptuje. A kdo ano, tomu nemusí sednout forma. Nebo to sdělení. Co já vím.</p>

<p>Proto kniha také vyšla jen elektronicky. Buďto bych musel přistoupit na kompromisy typu "vyházejte tu pitomou součastnost a nechte tam jen ty středověké masakry" nebo bych nechal vydavatele zahrabat do prodělku. Ani jedno jsem si nepřál. Takže elektronická verze fundovaná díky příspěvkům lidí na Startovači. A dvě stovky papírových knih pro ty, kdo si ji objednali. A protože jich pár zbylo, těch pár se prodá na autogramiádě nebo na hradě.</p>

<p>Takže v každém případě, jste srdečně zváni na sobotní autogramiádu. <strong>Proběhne 17.5.2014 od 11 hodin na Světě knihy 2014 v pražských Holešovicích</strong> <a href="http://sk2014.svetknihy.cz/cz/nejdulezitejsi-odkazy/mapa/?goto=P614">na stánku Společenství Pevnosti (P614)</a>, kde vystavuje i vydavatel <a href="http://www.freetimepublishing.cz">Freetimepublishing</a>, což je vydavatel elektronických knih, pro něhož je Příběh strýčka Martina první (a asi na chvíli poslední) papírovou knihou. Pokud máte náladu, doražte (<a href="https://www.facebook.com/events/485242618270879/?ref_dashboard_filter=upcoming">FB event zde</a>), ale neočekávejte žádný cirkus. Začínám být staromódní a stále více přesvědčen o tom, že vysvědčením práce má být práce sama, nikoliv cirkus kolem ní konaný. Už proto, že toho cirkusu je kolem taková přehršel, že se mi nechce stát v řadě se všemi těmi zábavními celebritami, jimž v kráse a odvaze svlékat se nesahám ani po paty.</p>

<p>Nečekejte chlebíčky, moetšardon, bohemku, krájení dortu ani ohňostroj. Vlastně ani nevím, jak se taková tiskovka dělá, asi budu nervozně postávat a přemýšlet, zda si ty lidi nespletli stánek a nebude trapný se jich zeptat, co tam dělají… </p>

<p>Takže pokud čekáte cokoliv jiného, než to a než perfektně organizovanou zábavu a show, doražte. Nu a když vás zklame Příběh strýčka Martina (v tu dobu už poběží i prodej elektronické verze), můžete tam obejít jiné knihvydavatele a obecně se kulturně povznést.</p>
