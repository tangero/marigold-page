---
ID: 2892
author: Patrick Zandl
layout: post
oldlink: 'https://www.marigold.cz/item/pribeh-strycka-martina-jako-ebook-v-prodeji-a-objevovani-nastrah-digitalniho-marketingu

  '
post_date: 2014-05-22 09:31:31
post_excerpt: ''
published: true
summary_points:
- Ebook Příběh strýčka Martina je k dispozici na Palmknihách za 199 Kč.
- Cena knihy ovlivňuje prodejnost, příliš nízká nebo vysoká cena škodí.
- Marketing digitálních knih je složitý a vyžaduje detailní znalost trhu.
- Tištěná verze knihy je omezená a dostupná pouze pro předchozí objednávky.
title: Příběh strýčka Martina jako ebook v prodeji a objevování nástrah digitálního marketingu
---

Včera se na Palmknihách konečně objevila finální verze ebooku mého Příběhu strýčka Martina, takže, pokud máte odvahu jít do netradiční knihy, <a href="https://www.palmknihy.cz/web/kniha/pribeh-strycka-martina-12714.htm">můžete vesele nakupovat</a>. Ebook funguje na všech běžných platformách, v nabídce formátů si jistě vyberete. A dejte pak vědět, jak se kniha ne/líbila :)

Začít prodávat elektronickou knihu, to ale není jen tak. K tomu je dneska potřeba zpracovat marketingový plán a k věci přistoupit s vážností, jinak autor spláče nad výdělkem. Navíc, neboť digitální knihy jsou mladé dílo, je většina marketingových aktivit takový průzkum bojem. A to já rád. A jaké jsou prozatimní zkušenosti?
<!--more-->

V prvé řadě cena. Když je kniha příliš levná, prodává se špatně - levné knihy asi nebudou dobré. Když je přes dvě stovky, je už zase příliš drahá. Proto stojí Příběh strýčka rovných 199 Kč. Je to zajímavé, ale je to tak: kniha levně nebo zdarma je prodejní problém. Psychologie funguje. Koncernová pětiletka se nyní prodává za 70 Kč, je to z části proto, že je krátká, ale z části proto, abychom vztah ceny na prodejnost vyzkoušeli. 
Ad cena digitální versus papírové knihy, zde <a href="http://www.marigold.cz/item/abychom-se-vratili-k-matematice-digitalni-versus-papirove-knihy">starší článek na to téma</a>. A článek <a href="http://www.marigold.cz/item/i-eknihy-budou-potrebovat-meziclanky">I eknihy budou potřebovat mezičlánky</a>.

<a href="http://www.marigold.cz/wp-content/uploads/obalknihy-pribehstryckamartina.jpg"><img src="http://www.marigold.cz/wp-content/uploads/obalknihy-pribehstryckamartina-217x300.jpg" alt="Obálka knihy Příběh strýčka Martina" width="217" height="300" class="alignright size-medium wp-image-2887" align="right" /></a>Ohledně marketingu knihy jsem se sešel s Jirkou Vlčkem, šéfem Palmknih, abych s ním probral některé náměty. Je jasné, že v následujících několika měsících si lidé na Palmknihách budou kupovat vlastně jenom Příběh strýčka, co taky jiného, ostatní knihy s ním ani vzdáleně nelze srovnávat. Takže jsem Jirkovi navrhl, aby sundal ostatní knihy z Palmknih a zbytečně nemátl čtenáře, aby vyhověl trendům moderního UX a na titulce nechal jen to, po čem lidé prahnou. 

Jirka souhlasil, že to je dobrá připomínka, ale tady se projevil jeho vklad a zkušenost s knihami. Upozornil mne na to, že Příběh strýčka přivede ke knihám statisíce lidí, kteří dosud žádnou knihu nepřečetli a ti by se mohli domnívat, že i jiné knihy jsou stejně kvalitní. Je tedy třeba nechat jim kontrast, porovnání s jinými knihami. To byl průlomový pohled, který mne dosud nenapadl, takže jsme se usnesli na tom, že titulku Palmknih necháme beze změny. 

Odtud jsme ale vyvozovali dále. Je jasné, že každý dnešní uživatel Palmknih si Strýčka koupí. Logicky se tedy nabízí, knihu rovnou uživateli vložit do košíku a strhnout za ni peníze, což lidem ušetří hromadu práce. I tenhle nápad Jirka uvítal jako průlomový a podivil se, že ho to dosud nenapadlo. Po krátké technické konzultaci mi ale objasnil, že většina uživatelů neplatí platební kartou či její číslo není uloženo, takže by byly značné problémy s tím automatickým placením. Vstřícně šéf Palmknih nabídl, že můžeme knihu dát všem do košíku zdarma, čímž bych já mimochodem ušetřil za poplatky kreditním společnostem. Vypadalo to jako dobrý kompromis, dokud jsem si nevzpomněl na svou tezi o ceně knih, takže i tahle varianta padla. 

Nakonec jediné, na čem jsme se shodli, bylo dělení počtu prodaných kusů tisícem, abychom zbytečně nezatěžovali počitadlo v tabulce bestsellerů a zároveň nebrali motivaci začínajícím autorům jako je Nesbo, Hašek, Kotleta nebo Pawlovská.

<em>Jak vidíte, marketing digitální knihy je obtížná věc. Postupy se teprve usazují a hledání optimálního způsobu je obtížné - ne všechno, co je na první pohled skvělý nápad, nakonec bude fungovat. I k tomu je potřeba detailní znalost trhu :)</em>

<a href="http://www.marigold.cz/wp-content/uploads/pribehstrycka-kodeslani.jpg"><img src="http://www.marigold.cz/wp-content/uploads/pribehstrycka-kodeslani-300x216.jpg" alt="Příběh strýčka se připravuje k expedici" width="300" height="216" class="aligncenter size-medium wp-image-2895" align="center" border="1" /></a>
<br/><em>Takhle vypadá hromada knih, které už jsou podepsané a chystají se k expedici, další podobnou hromadu právě podepisuju :)</em>

Jo, občas mi někdo píšete, že by se vám také líbila ta tištěná verze Příběhu strýčka Martina. Tištěná verze byla jen pro lidi, kteří si ji objednali včas (=před rokem) na Startovači, šlo o dvěstě kousků. Pár jsme jich vytiskli na víc pro případ, že něco pokazíme. Například včera jsem zvoral při vpisování věnování jednu knížku, nakonec jsem ho ale opravil tak mazaně, že to ještě vypadalo jako moudro v knize. Takže až všechno rozešleme, zbytek nabídneme zájemcům či vyprodáme přímo na Horním hradě na pokladně, ať je to stylové :) 

PS: Kdo jste si objednali knihu na startovači, papírové knihy se postupně expedují. Finální digitální verzi rozešleme příští týden.