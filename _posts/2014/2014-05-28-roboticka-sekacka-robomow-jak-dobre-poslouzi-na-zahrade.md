---
ID: 2907
author: Patrick Zandl
layout: post
oldlink: 'https://www.marigold.cz/item/roboticka-sekacka-robomow-jak-dobre-poslouzi-na-zahrade

  '
post_date: 2014-05-28 09:51:32
post_excerpt: ''
published: true
summary_points:
- Robomow RC306 je efektivní robotická sekačka pro zahrady do 600 m2.
- Sekačka využívá mulčování, čímž trávník hnojí a udržuje jej stále posekaný.
- Instalace vymezovacího kabelu je složitá, doporučuje se odborná pomoc.
- Robomow má bezpečnostní prvky, ale vyžaduje kontrolu před sečením kvůli dětem a
  předmětům.
title: Robotická sekačka Robomow -  jak dobře poslouží na zahradě
---

<p>Jsem fanda do robotů. Před nějakou dobou jsem tu recenzoval roboty - vysavače - a pořád si stojím za tím, že Roomba je o řád dále, než její běžná konkurence, snad s výjimkou kamerového Samsungu, který ale má celou řadu svých problémů.</p>


<p>No a když jsem si pořídil zahranu, vyvstala otázka, zda by nebyl vhodný nějaký robot - sekačka. Sekačkové roboty jsem sledoval dlouhou dobu koutkem oka a měl jsem celou řadu pochybností, které se nedaly zodpovědět jinak, než praxí. Takže jsem provedl předběžný výběr a domluvil se s <a href="http://www.robomow.cz">distributorem Robomowu</a>, že zapůjčí jednu robosekačku na testy. A ještě jedna věc - tuhle robosekačku teď můžete vyhrát. Jak, si povíme na konci recenze, ale nebojte, je to jednoduché.</p>
<!--more--><p>U robosekaček je potenciálně více problémů, než u robovysavačů. Vysavače se musí vyrovnat především s větším počtem místností a přítomností zvířat, sekačky si musí poradit s otevřeným venkovním prostranstvím, rozličným terénem, ale především mají nože, takže můžete mít obavy, zda něco vážně nepoškodí či někoho nezraní.</p>

<h3>Co je potřeba si promyslet</h3>
<p>A tím bych asi začal, proto padla volba na <a href="http://www.robomow.cz">Robomow</a>, protože z popisu to vypadalo, že bezpečnost zpracovali důkladně. Když sekačka do něčeho narazí, okamžitě přestane sekat (a nůž zabrzdí), poodjede a seká dál. Asi to bude v běžných případech stačit, mojí můrou byla lezoucí roční dcera, bál jsem se, aby jí to neposekalo natažené ruce, které se dostanou pod sekačku. To Robomow řeší zapuštěním nožů hlouběji pod šasi, takže by snad dříve okraj narazil do těla (a tím se sekání vypne), než by se ruce dostaly pod nože, ale stejně mi ten pocit nedělal dobře. Se tříletým a staršími už tyhle obavy nejsou, a všem dětem se sekačka líbila, dostala jméno Robinka a nejmladší Mariánka ji vydrží sledovat dlouho. Svou roli hraje to, že sekačka je velmi tichá, přes zavřené okno ji neslyšíte, když stojíte vedle ní, jemně ševelí, s řevem běžných i elektrických sekaček je to neporovnatelné.</p>

<p>Druhou zradou pro robosekačky je venkovní prostředí. To je třeba nějak vymezit, což se zpravidla dělá pomocí indukčního kabelu, jímž teče nízké napětí a které sekačka rozpozná. Kabel dělá pro robosekačku hranice, jimiž si vymezíte zóny, kam nemá jezdit. Můžete tak olemovat záhonky, kde by jinak způsobila paseku. Tady malá vsuvka: chtěl jsem si instalaci vyzkoušet sám. Je teoreticky jednoduchá, prostě natáhnete kabel a vymezíte jím oblast, kterou má sekačka sekat. V praxi ale hodně záleží na tom, jaký máte pozemek. Pokud jednoduchý obdélník bez ostrůvků, jste hned hotovi. Pokud je to složitější, už potřebujete pár zkušeností a překlenout nástrahy. Například to, kam umístit nabíjecí stanici. Musí být u elektřiny, ideálně ve stínu, mimo dohled z ulice, aby nelákala zloděje a musí před ní být tři metry místa pro výjezd sekačky. Zkombinovat to a vyzkoušet, něco zabere.</p>

<p><img title="robomowrc306.JPG" src="http://www.marigold.cz/wp-content/uploads/robomowrc306.jpg" alt="Robomow v základně" width="500" height="375" border="1" /></p>

<p> </p>

<p>Pravda je, že po prvním položení, zkušebním projetí, kdy vás Robomow zbuzeruje, co je špatně a dvojím předělání, už dostanete tyhle věci do oka a napotřetí to položíte parádně, jenže pokud se nechystáte sekačku stěhovat mezi příbuznými a pokládat kabel co týden někde jinde, doporučím vám si nechat kabel položit od dodavatele. Za ten příplatek to většinou stojí - mají s tím zkušenosti a věci, na které byste postupně přicházeli a které ani z manuálu nejsou moc zřejmé a dostanete se k nim až praxí, vám vyřeší rovnou. Kabel se mimochodem postupem času zapracovává do trávníku podle toho, jak kolem něj roste tráva, už za dva týdny nebyl na většině míst vidět.</p>

<h3>Co s problémovými pozemky</h3>
<p>Takový byl případ mého pozemku. Máme domek stojící v rohu obdélníkového pozemku, jenže uprostřed pozemku je vkusně vyvedený chlívek (aka zahradní ateliér) a po pozemku jsou různé stromy, keře a záhonky. Návod praví, že keř od patnácti centimetrů výšky je v pohodě. Ne tak docela - ještě musí být dostatečně tuhý, aby se nárazem Robomowu nepoložil na zem a Robomow jej nepřejel. Například ty pivoňky, které jsem byl líný obkroužit kabelem (mají přece přes 15 cm), si Robomow dal na první dobrou a tím sekačka silně ztratila u ženy kredit. Po této zkušenosti jsem nově zasázené keře rybízů radši zakabeloval. I tohle se samozřejmě dá řešit, například mladé stromky jsem pro jistotu obestavěl trojicí podpěrných klacíků, aby je Robomow nezlomil, i když to vypadá, že k tomu neměl tendenci. Bylo to ale jednoduší, než je kabelovat. Podobně záhony můžete obehnat obrubníkem, který sekačka nepřejede a nemusíte je kabelovat, ale když tam jen pohodíte kámen, zaděláte si na zplundrovaný záhon. Sekačka se totiž kámen pokusí odtlačit a pokud se jí to podaří, do záhonu vjede. Jisté řešení je tedy jen kabelování.</p>

<p>Model <strong>Robomow RC306</strong>, který jsem měl zapůjčený, je určený na zahrady do 600m2, což je akurátní výměra sečné plochy u mne. A byl jsem zvědavý, jak si s tím sekačka poradí. Takže, jak to funguje v praxi?</p>

<h3>Jak se seká s robosekačkou</h3>
<p>První sekání sekačka provede tak, že ponejprv se projede podél položeného kabelu a seká. Tím poseká kraj zahrady. Pak pojíždí z části náhodně, z části řízeně po zahradě, kdy se snaží si zapamatovat sekce zahrady a ty prosekat. Pokud máte zájem na tom, aby sekce prosekávala důkladně, můžete jí je vytvořit pomocí zvláštního položení kabelu a ve spolupráci s mobilní aplikací, to jsem ale nezkoušel. U mne fugnovalo ono rozdělení do čtyř sekcí automatickým vnitřním algoritmem. Sekce ovšem sekačka prosekává náhodně, kdy jezdí od hranice kabelu ke kabelu a od kabelu se "odráží". Samozřejmě se počítá s tím, že řadu míst přejede vícekrát a tím poseká všechno. U sekačky je to docela důležité, protože se jí tak podaří posekat i trávu, která z jiného úhlu nájezdu se pod nože sekačky nepodařilo nabrat, takže je to na výsledek spíše dobře.</p>

<p>Samotné sekání probíhá v předem nastavených časech. Sekačka chce vědět, ve které dny a ve které hodiny smí sekat, můžete jí třeba zakázat neděli, protože to je v řadě obcí nakázán klid. Dlužno dodat, že hluk sekačky těžko někdo z ulice postřehne. Můj problém ovšem byl, že jsem chtěl, aby sekačka sekala, když děti zcela jistě nejsou na zahradě, takže jsem jí povolil sekání mezi šestou a devátou hodinou večerní. Robomow mě upozornil, že s takhle nastaveným časem ale nezvládne 600m2 zahradu posekat, což jsem ignoroval.</p>

<p>V praxi nás nejvíce limitovalo počasí. K testům jsem si vybral měsíc, kdy ob den pršelo, takže časů na automatický provoz sekačky bylo málo. Sekačka má v sobě dešťový senzor (lze vypnout), když začíná pršet nebo se blíží déšť, utíká se schovat do nabíječky. Takže jsem sekání řešil tak, že vždycky, když jsme s dětmi šli domů třeba na jídlo, tak jsem pustil sekačku ručně a jí se za tu hodinku a půl beztak vybily baterky, takže než jsme se naobědvali a vykodrcali zpět, už se dobíjela. Tady je třeba říct, že základní ovládání je vskutku jednoduché, sekačku spustíte a vypnete i mimo program jedním tlačítkem. Co už přehledné není, jsou stavová hlášení. Sekačka je udává čtyřmístným kódem a vy si v manuálu (dost neforemném) musíte nalistovat, co vám říká. Kódů je dost, hlášení jsou teoreticky podrobná, ale komu se to chce pořád listovat...</p>

<p><img title="robomow-akce.JPG" src="http://www.marigold.cz/wp-content/uploads/robomow-akce.jpg" alt="Obrázek 3" width="500" height="375" border="1" /></p>

<h3>Pozor na předměty na sečené ploše</h3>
<p>Je tu věc, na kterou si při sekání musíte dát pozor: na zahradě, v sečené ploše, by se nemělo povalovat nic, o co nechcete přijít. Když děti poprvé zapomněly na zahradě plastový talíř, robot jej nezlikvidoval, protože byl níže, než výška sekacích nožů, přiště ale buďto ležel jinak, nebo si jej přední kolečko při přejezdu nadzdvihlo a zůstala z něj plastová drť. To samé bábovičky poházené kolem pískoviště za hranicí kabelu - bez šance. Rekordmanem ovšem byla plastová skluzavka, u které Robomow najel na skluznou plochu a než zjistil, že dále nevyjede, prosekal plastové bočnice skluzavky. Samozřejmě si ji děti odtáhly mimo ohraničenou plochu, ale vysvětlujte jim to...</p>

<p>Z toho důvodu bylo u nás potřeba vždy průběžně zahradu projít a zjistit, zda tam děti něco nezapomněly. Větve a podobný balast napadaný ze stromů nevadil, Robomow má pružné nože, takže co nepřeseká, to vypruží. S jedinou další výjimkou a tou byla trampolína na zahradě. Ta je dost velká a je v užším místě u pískoviště, pod ořechem. Co sekačce dělalo problémy, byly kovové tyče spojující nohy. Tyto tyče jsou na zemi a jsou nízké, jenže se zvyšují a pak snižují. Když na ně Robomow najel pod určitým úhlem, zadrhl se na nich a ne vždy se mu podařilo vyjet. Jednou mu dokonce upadl sekací nůž. I setkání s kovovými nohami trampolíny ale sekací nůž ustál bez zisku zubu. Trampolínu často posouváme, není možné ji vymezit drátem, řešením by bylo na nohy přidat nějaké navýšení či tyče, nakonec jsem to ale neřešil.</p>

<p>Robosekačky nemají sběrný koš. Počítá se s efektem mulčování, tedy s tím, že tráva se rozšmelcuje na dostatečně malé kousky, takže poslouží, jako hnojivo. Tím byste také měli ušetřit za umělá hnojiva, protože živiny se dostávají zpět do trávníku. Tady záleží na tom, jak poctivě se do toho dáte. Já jsem před příchodem robosekačky nechal trávu trochu přerůst, tak na 15 cm, s čímž se Robomow vyrovnal se ctí a opravu z toho udělal drť, která zapadla do trávníků a nebyla vidět. Samozřejmě není dobře zkracovat trávník o dvě třetiny, měli byste maximálně o třetinu výšky, ale co už... Tam, kde byla tráva vyšší a mokrá, tam už Robomow nechával chuchvalce, s tím se ale musí počítat a proto se také mokrá tráva neseká.</p>

<p>Tohle je asi největší kouzlo robosekačky: udržuje váš trávník tak, že pořád vypadá, jako čerstvě posekaný. Já si nastavil výšku sečení na cca 5 cm (maximum je 6,5 cm), robinka si rejdila po zahradě a zůstával po ní průběžně udržovaný trávník. Po prvních několika dnech si poradila se základním sestřihem a už jen průběžně dostřihávala, přičemž intenzitu dostřihu si procentně nastavujete. A výsledek je opravdu parádní.</p>

<p>První dva týdny se na trávníku občas objevovaly neprosekané plochy s rozdílnou výškou trávy, pak ale zmizely, což je v souladu s tvrzením návodu. Jedinou výjimkou byl kruh sedmikrásek uprostřed trávníku, o kterém mi mladší dcera tvrdí, že nám jej tam robinka nechala jako dárek, hlubší studium s laserovým metrem ukázalo, že jde o mírný kopeček s kameny, který se zatím vždy podařilo robosekačce objet...</p>

<p>K bezpečnosti: sekačka může mít nastavený svůj PIN, přičemž se při zdvihnutí bez jeho zadání začne rozčilovat a pištět. Měla by tak být nepoužitelná pro zloděje a když vám ji bude krást v noci, mohlo by vás to vzbudit. Nezkoušel jsem a netuším také, zda ten PIN nelze nějak prolomit. Pištění funguje, ale asi záleží na tom, jak kooperující máte sousedy a jestli si tedy můžete troufnout nechat sekačku na zahradě i o víkendu, když jedete pryč a když je žádoucí, aby sama hospodařila na zahradě. Sekačka je sice zelená, nenápadná, ale mohu vás ujistit, že minimálně u dětí z ulice zájem vyvolávala a nepřehlédly ji.</p>

<p><img title="robomow-zahrada.JPG" src="http://www.marigold.cz/wp-content/uploads/robomow-zahrada.jpg" alt="Robomow seká zahradu" width="500" height="375" border="1" /></p>

<h3>Zhodnocení</h3>
<p>Robomow je po všech stránkách dobrá robotická sekačka. Dobře odvede práci, kterou slibuje, výrobce na ni i v Česku má dobrou podporu, hodnotu zdvihá i aplikace pro iPhone, kdy sekačku můžete řídit či nastavovat. Zahrada se přestane sekat ve vlnách, je kontinuálně posekaná a mulčování trávy jí rozhodně prospívá. Pokud na to máte ty peníze, která robosekačka na váš pozemek stojí (řád 20-80 tisíc Kč), jděte do toho a věřte mi, chcete si nechat kabel položit odborníkem, nechcete tomu věnovat odpoledne či celý den.</p>

<p>Proč jsem si nakonec rozhodl robosekačku nepořídit? Především a zatím stále kvůli dětem. Na zahradě toho pořád nechávají hromadu a nacházet rozsekaná trička či talíře mě neláká. A než i ti nejmenší dorostou věku, kdy tohle pochopí, ještě potrvá. Pro mne to znamenalo před každým výjezdem robosekačky zahradu projít a poklidit, vždycky jsem tam něco našel, co by přišlo k úhoně. Což je nakonec ten důvod, proč se mi vyplatí jednou týdně hodinu sekat s normální sekačkou, než pořád přemýšlet nad tím, zda automaticky naprogramovaná sekačka něco nerozseká.</p>

<p>Pokud ale máte děti odrostlejší (nebo disciplinovanější) a nevidíte to jako problém, je robotická sekačka parádní věc, která z trávníku pomůže udělat trávník dokonalý. Sama to ale nezvládne, i tak se budete muset trávníku věnovat, zavlažovat ho, dohnojovat, to celé dalších dvěsta let to je snad jasné :)</p>

<h3>A teď ta slíbená soutěž o Robomow RC306</h3>
<p>Update: soutěž už skončila, fotky neposílejte, <a href="http://www.marigold.cz/item/a-mame-tu-vyherce-sekacky-robomow">vítěz je zde</a>. O sekačku, kterou jsem testoval, tedy Robomow RC630. Chcete ji? Celou sadu, v pořádku, byť použitou? Tak tady je úkol pro vás: vyfoťte sekačku, kterou potřebujete nahradit - nu a majitel sekačky, kterou uznáme jako nejvíce hodnou náhrady, dostane tohoto Robomowa. S položením kabelu si bude muset poradit sám :)</p>

<p>A kam posílat? Na email <strong>sekacka zavináč marigold.cz</strong> ... s kontaktním emailem, na kterém se vás případně zpět doemailuju :)</p>

<p> </p>

<p> </p>

<p> </p>

<p> </p>

<p> </p>

<p> </p>