---
ID: 1453
title: >
  Hromada divení se nad našimi UMTS
  licencemi
author: Patrick Zandl
post_excerpt: ""
layout: post
oldlink: >
  https://www.marigold.cz/item/hromada-diveni-se-nad-nasimi-umts-licencemi
published: true
post_date: 2004-12-23 16:37:38
---
	<p>
Ještě v letadle z Hurgady jsem se nad novinami podivoval, kam se to vůbec vracím a kdybych ty noviny začal číst ještě na letišti, asi bych návrat zavrhl úplně. Za všechny ty podivnosti, kterými nás české politická žumpérie častuje, bych připomněl něco z oboru – UMTS licence. Ejhle, hlavy pomazané pravily, že by bylo vhodno udělit další licenci pro 3G sítě. Modří již vědí – nejde o šanci na nové zajímavé služby, ale o další pokus zaplnit státní i stranické pokladny, státní z tender-fee, stranické pak z interes-fee. </p>

	<p>
Licence je jedna (2 x 20 MHz plus pět mega v nepárovém spektru, to je slušná porce, zde <a href="http://www.ctu.cz/art.php?iSearch=&amp;iArt=469">info u ČTÚ</a>), zájemci dva. Kdo očekával nějaký běžná postup jako aukce, bude zklamán, tak naivní může být asi jen zahraniční turista. U nás se licence přednostně nabídne Oskarovi za 2 mld Kč. Pokud ji nebude chtít, bude se licence za tutéž minimální částku dražit – pravilo ministerstvo informatiky ústy svého šéfa Vladimíra Mlynáře. </p>

	<p>
Pokud netrpíte pokročilejší sklerózou, asi si vzpomenete, že Oskar se již před lety k podobné ceně za 3G licenci vyjádřil něco v tom smyslu, že není padlý na hlavu, za což sklidil varovně zdvižený prst analytiků a uštěpačné poznámky svých konkurentů u o tom, že v konkurenci 3G služeb nebude ubohoučký oskárek schopen obstát. </p>

	<p>
O čtyři roky později už víme z praxe, že aplikační smršť se lépe kreslí do powerpointové presentace, než realizuje ve skutečnosti. A taky i ti nejméně bystří asi pochopili, že Oskar jednal správně, když se na 3G licenci vykašlal. Nyní oskárci říkají, že nic proti 3G, ale za cenu 300-500 milionů. </p>

	<p>
K tomu velmi hezky řekla Diana Dobálová, že nevidí důvodu, proč by cena 3G licence pro oskara měla být jiná, než u ET/(TM).  Já bych o jednom věděl: cena je věc nabídky a poptávky. Pokud stát chce licenci prodat a nikdo za ni víc nedá, ať si ji zájemce odnese třeba za korunu. Oskar navíc šel do rizika: kdyby to šamanské mámení o výnosnosti 3G přešlo do reality, lkal by dnes krokodýlí slzy. </p>

	<p>
Z této situace je jednoduché východisko: aukce a nechť si licenci odnese, kdo dá více. Cenu  nechť stanoví trh a jeho očekávání. Argumentu pro toto řešení je několik:</p>

	<ul>
	<li>stávající operátoři budou muset zavřít papulku, protože se bude hrát podle jasných kritérií, jako tehdy. Já vím, že ji držet nebudou, ale jejich argumenty nebudou mít váhu. </li>
	<li>Zastánci myšlenky, že Oskar jakožto fungující firma by měl dostat výhodu, aby nebyl znevýhodněn proti ET/TM, by si měli uvědomit, že Oskar má GSM pásmo, zatímco čtvrtý mobilní operátor by šel do čistého UMTS, což je akce i optimisty nazývaná harakiri. Proto je pravděpodobné, že čtvrtý operátor by nabídl méně peněz.</li>
	<li>Cenu licence by stanovil trh – nabídka a poptávka. Politikové se bát nemusí, i za těchto podmínek lze usypat do stranických kasiček. V každém případě bychom se dozvěděli, jakou víru v 3G na našem trhu mají firmy jako Orange a Vodafone a jak moc věří tomu, že si jednou koupí Eurotel…</li>
	</ul>
	<p>
Takže jsem moc zvědav, jak plážové tanečky kolem 3G licence pokročí a skončí. Jen tak na okraj – nějak se při těch všech tancích přehlédlo, že se z licence vytratila technologická neutralita a ČTÚ již natvrdo hovoří o UMTS. A ještě na okraj – také se nějak přehlédlo, že ČTÚ hodlá udělit jednu telekomunikační licenci na širokopásmovou veřejnou mobilní síť v pásmu 872 MHz, kde by nový operátor dostal 2x 3,8 MHz párového spektra. Tedy dost na to, aby vyzkoušel hrátky jako Flarion a další… </p>

	<p>
Není vůbec bez zajímavosti, že u uvolnění této licence vyprovokoval ČTÚ právě Eurotel se svým CDMA, sám <a href="http://www.ctu.cz/art.php?iSearch=&amp;iArt=470">regulátor říká</a>, že licenci uděluje <i>&#8220;s cílem vytvořit dostatečně silnou konkurenci na trhu veřejných  mobilních širokopásmových  telekomunikačních služeb poskytovaných v jiných kmitočtových pásmech, např. prostřednictvím sítí s technologií CDMA v pásmu 450 MHz.&#8221;</i> Kdyby ČTÚ frekvence uvolňovalo poněkud pružněji (a nečekalo na řev konkurentů Eurotelu), kdepak už jsme s internetem mohli být…
</p>
