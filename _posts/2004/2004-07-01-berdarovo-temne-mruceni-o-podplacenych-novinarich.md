---
ID: 1178
author: Patrick Zandl
layout: post
oldlink: 'https://www.marigold.cz/item/berdarovo-temne-mruceni-o-podplacenych-novinarich

  '
post_date: 2004-07-01 08:23:00
post_excerpt: ''
published: true
summary_points:
- Berdár (Český Telecom) obvinil novináře z lživých komentářů a majetkového zájmu.
- Autor se ptá, jaký majetkový prospěch mají novináři z psaní o Telecomu.
- Telecom neposkytl důkazy o uplacených novinářích, jen obecná obvinění.
- Autor se omluvil za chybnou informaci o M. Heřmanovi, šlo o slušnost.
title: Berdárovo temné mručení o podplacených novinářích
---

<p>
Na Lupě <a href="http://www.lupa.cz/clanek.php3?show=3467">vyšel v sérii rozhovorů </a>také rozhovor s Gabrielem Berdárem, šéfem Českého Telecomu. Poměrně vkusný a hezký rozhovor, na to, jak je firma pana Berdára obecně oblíbená. Jenže na závěr se hovor stočil na novináře a pan Berdár si nenechal ujít příležitost, aby jim osladil pozornost, kterou Telecomu věnují, když oznámil, že<em> &quot;jedna či dvě redakce se musely za lživé komentáře svých novinářů omluvit, protože se navíc ještě zjistilo, že jeden z pisatelů měl na věci s velkou pravděpodobností i majetkový zájem&quot;.</em> O chvíli před tím pravil, že svou roli v pomlouvání Telecomu hrají též <em>&quot;neukojené ambice, osobní finanční prospěch, nebo prostě jenom tak, protože nadávat na cokoliv je snadné a v módě.&quot;</em></p>
<p>
Hodně by mne zajímalo, který z novinářů má z psaní o Telecomu majetkový prospěch <em>(pokud odmyslíme honoráře za články).</em> V diskusi samozřejmě padla celá řada jmen oblíbenců Telecomu <em>(uváděli je diskutující, ne zástupci Telecomu, ačkoliv jsem o toto upřesnění žádal a nevěřím tomu, že si je zodpovědní nepřečetli).</em> Pánové Holčík, Peterka, Sova, Krsek, Nachtmann, Merunka a samozřejmě já - ty všechny má Telecom v paži, protože mu neskáčí na špek a nezkonzumují bez přemýšlení každý blud, který Telecom vypustí v naději, že se mu bude věřit. Je to dalekosáhlé spiknutí, novináři mezi sebou komunikují kryptovanými esemeskami, používají nelegální šifrování emailů na bázi prohnilého a teroristy vyvinutého PGP. Přesouvají na anonymních kontech peníze tak, aby nešly vystopovat, domy a haciendy, které nakupují, trejdují zásadne přes bahamské firmy a společného koženého přítele. Všechno řídí ještírci, Ivo Benda a čipová totalita je díky těmto novinářům na blízku. </p>
<p>
Jen tak si lze vysvětlit, že Telecom nevytáhl důkazy a neřekl jména těch uplacených novinářů, že raději rozmazával máslo po hlavách všech. </p>
<p>
Abychom byli přesní, jedinou omluvu na téma Telecomu, kterou jsem zaznamenal, byla <a href="http://www.marigold.cz/?itemid=1025">z mé strany </a>a týkala se M. Heřmana - to, když jsem nesprávně uvedl, že ho z Eurotelu propustili, zatímco odešel sám. V kontextu článků to bylo velmi nepodstatné a byla to elementární slušnost opravit informaci (byť nepodstatnou) tak, aby byla správná. Tedy - v novinařině je to slušnost, u PR oddělení to není potřeba. </p>
<p>
V té souvislosti stojí za to připomenout, že moje závěry ze článků mají svoji platnost. Právě Michala Heřmana jsem označil za horkého kandidáta na post šéfa Eurotelu, on sám toto následně popřel. Zajímalo mne, kde Telecom vyčaruje člověka s manažerskými schopnostmi, přehledem o Eurotelu a ochotou sednout si na horké místo v Eurotelu za pár týdnů - ale nechal jsem si tuto jízlivou otázku pro sebe. Telecom na ni odpověděl tento týden, když M. Heřmana jmenoval prozatimním šéfem Eurotelu. Atd atd. </p>
<p>
Takže jsem zvědav na to, kdy Telecomu dojde, že žádné spiknutí se nekoná, že je tu pouze skupina novinářů, kteří mají alespoň elementární povědomí o tom, co je to ADSL a jak vypadají telekomunikace a že je jim divný rozpor mezi tím, co tvrdí a činí Český Telecom a jak to funguje jinde. Jasné je, že je jednodušší temně mručet nad podplaceností této skupiny novinářů, než onen zmíněný rozpor vysvětlovat...</p>