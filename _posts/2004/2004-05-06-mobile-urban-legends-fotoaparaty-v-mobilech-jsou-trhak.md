---
ID: 1020
author: Patrick Zandl
layout: post
oldlink: 'https://www.marigold.cz/item/mobile-urban-legends-fotoaparaty-v-mobilech-jsou-trhak

  '
post_date: 2004-05-06 07:53:00
post_excerpt: ''
published: true
summary_points:
- Japonské průzkumy ukazují intenzivní používání fotoaparátů v mobilech krátce po
  zakoupení.
- Servisní logy NTT DoCoMo odhalily dramatický pokles frekvence focení po prvních
  dvou měsících.
- Marketing NTT DoCoMo zpochybňuje reprezentativnost dat ze servisních logů pro celkovou
  populaci.
- Fotoaparát v mobilu je zajímavá hračka, ale po počátečním nadšení se jeho používání
  snižuje.
title: 'Mobile Urban Legends: fotoaparáty v&nbsp;mobilech jsou trhák'
---

<p>
Minule jsem psal o tom, že za městskou legendu o tom, že lidé chtějí používat Ringback (nebo u nás Uvítací tóny), může z části jazyková bariéra, z části záměna. Další zajímavou a moderní městskou legendou je využívání fotoaparátů v mobilních telefonech. </p>

<p>
Průzkumy u japonských uživatelů, kde <STRONG>fotoaparát v mobilu</STRONG> má už velká většina z nich a 90% mobilů v Japonsku se dnes prodává s fotoaparátem (ten zbytek jsou miniatury nebo PCMCIA karty, nic jiného se bez foťáku nedělá) říkají, že uživatel fotoaparát používá poměrně intenzivně celou dobu, co fotomobil vlastní. NTT DoCoMo k tomu několikrát publikovalo čísla, u nichž jsem přemýšlel nad tím, co ti japonci mohou kromě focení ještě stíhat. </p>

<p>
Pak jsem se na Orkutu seznámil s lidmi přímo z NTT DoCoMo (pak že Orkut k ničemu není :) a když padla řeč na focení mobilem, tak mne upozornili na zajímavou věc. Některé telefony NTT DoCoMo mají servisní log - soubor, kam se ukládají činnosti prováděné s telefony a který si servis přečte, když se mobil reklamuje. Podle toho se dá zjistit, na čem mobil zhavaroval. Log si samozřejmě pamatuje i to, jak se s mobilem fotilo (japonské mobily mají paměť desítky&#160;i nízké&#160;stovky MB). A tak servisní oddělení napadlo udělat průzkum tak, že z logu vytáhnou počty focení. A zjistili, že po prvních dvou měsících počet fotek dramaticky padá tak, že ho lze shrnout pod pojem "velmi příležitostné" - tedy jednotky fotek měsíčně. A to mají japonské foťáky megapixelové a lepší rozlišení. </p>

<p>
Toto bylo konzultováno s marketingem NTT a ten moudře pravil, že průzkum dle servisních logů nemá žádné sociodemografické ukotvení a nelze ho takto paušalizovat. Servisované mobily nerepresentují žádnou uživatelskou skupinu. A tak se dále říká, že fotoaparáty v mobilech se hodně používají. </p>

<p>
Problém je podle mne jinde: při dotazníkovém průzkumu každý normální člověk řekne, že fotoaparát v mobilu používá, protože tak vypadá jako příznivce moderních technologií a navíc, proč by si jinak kupoval mobil s fotoaparátem. Přeci neřekne, že je mu to na houby. </p>

<p>
Moje zkušenost je stejná. Fotoaparát v mobilu se mi líbí, ale používám ho veeeelmi příležitostně. A to mám možnost fotky poslat na svůj weblog do rubriky <A href="/mms">MMS zprávy</A> :)</p>

<p>
Závěr: nenechte se nachytat. <STRONG>Fotoaparát v mobilu je zajímavá hračka, ale zatím nic více.</STRONG> Zeiss optiku nic nenahradí a s klasickým aparátem na jedno použití za tři stovky uděláte podstatně lepší fotky. Po prvních dvou měsících vás omrzí a pak na něj prakticky zapomenete. </p>