---
ID: 1133
title: 'Mahlerův rozhovor v&nbsp;Týdnu &#8211; semo tamo mlha ve jménu vítězství'
author: Patrick Zandl
post_excerpt: ""
layout: post
oldlink: >
  https://www.marigold.cz/item/mahleruv-rozhovor-v-tydnu-semo-tamo-mlha-ve-jmenu-vitezstvi
published: true
post_date: 2004-06-07 18:09:40
---
<p>
V Týdnu (24/2004) vyšel rozhovor se šéfem T-Mobile Rolandem Mahlerem. Docela zajímavý rozhovor. Příklad toho, jak lze vypustit mlhu ve jménu vítězství. Týkalo se to licencí v pásmu 450 MHz vydaných Eurotelu. Cituji:</p>

<blockquote dir="ltr" style="MARGIN-RIGHT: 0px"><p>
<em>&quot;Ve většině zemí stejně jako v České republice existovaly původně analogové systémy. V Německu, ve Francii i ve Spojeném království. Poté byl představen systém GSM a frekvence do té doby užívané na analogových systémech musely být vráceny regulátorovi. Regulátor potom v každé zemi rozhodl, co se s nimi bude dít.&quot;</em></p>
</blockquote>
<p dir="ltr">Není to zcela pravdivá informace. Situaci jsem zkoumal ve Skandinávii a v Německu a Francii (nikoliv tedy v Británii, kde situace ale je obecně v analog sítích diametrálně odlišná) a bylo to trochu jinak, než nám R. Mahler líčí. Analogové frekvece operátoři vrátili proto, že jim vypršela licence nebo se rozhodli dále síť v analogovém pásmu neprovozovat. </p>
<p dir="ltr">Abychom se podívali na situaci v Německu (kterou R. Mahler jistě dobře zná), zde skončil Deutsche Telekom/T-Mobile provoz své sítě C-Netz koncem roku 2000, protože to nebylo <em>&quot;wirtschaftlich nicht mehr länger zu vertreten&quot;</em> ... viz třeba <a href="http://www.heise.de/newsticker/meldung/4862">Heise online</a>.</p>
<p dir="ltr">Síť CNetz měla tehdy přes 330 000 aktivních zákazníků, kteří oceňovali prakticky 100% pokrytí. O dva roky později, v prosinci 2003 nabídl frekvence původně používané C-Netz německý regulátor pro wideband PMR a jejich prodej řeší prakticky dodnes. </p>
<p dir="ltr">Říct, že frekvence <em>&quot;musely být vráceny&quot;</em> bych si netroufal. <strong>Operátoři je vrátili dobrovolně</strong> (protože analogovou síť prostě zrušili), nebo jim vypršela doba, po kterou licenci měli - a tady je nutno říci, že jim regulátoři zpravidla (prokazatelně ve Skandinávii) frekvenci vnucovali pro další použití a oni ji odmítli. Německo dodnes řeší, co s tou frekvencí, teprve nedávno ji rozparcelovalo na širokopásmové přístupové sítě a snad si ji někdo vezme. </p>
<p dir="ltr">Snadno tedy nazříme, že pravda je v průmyslu věc pružná na tu i onu stranu. Mahler potřeboval zatopit Eurotelu a vybral si zcela správně věc, která je pro novináře obtížně ověřitelná a kterou si u nás prakticky nikdo nepamatuje. Kdyby si něco takového dovolil novinář, už by mu píár oddělení vyhrožovalo žalobou a marketing stažením reklamy :)</p>
<p dir="ltr">PS: Týden má dle mého soudu velmi dobrou úroveň a vlezlá, nekompromisně prošťouraná témata. Tak to má být. Pokud se dále chcete pobavit, doporučuji reportáž ze soustředění našich fotbalistů. Týden ji podává podstatně jinak, než třeba Sport. Jediná vada je, že když Týden čtete, tak vás nutně chytá deprese, kde to žijeme. Nakonec je možná lepší, když vám ta média lžou...:(</p>
<p dir="ltr" />