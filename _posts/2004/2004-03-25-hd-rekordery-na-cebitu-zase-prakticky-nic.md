---
ID: 946
author: Patrick Zandl
layout: post
oldlink: 'https://www.marigold.cz/item/hd-rekordery-na-cebitu-zase-prakticky-nic

  '
post_date: 2004-03-25 09:16:00
post_excerpt: ''
published: true
summary_points:
- Autor hledá HD rekordér (set-top box) pro nahrávání videa na pevný disk.
- Zařízení by mělo podporovat časování nahrávání a ideálně ethernetové připojení.
- Autor nechce zařízení s DVD vypalovačkou ani satelitním dekodérem kvůli ceně.
- Na CeBITu našel jediné vyhovující zařízení, DMUZE CANNY Personal Video Recorder.
title: HD rekordery na CeBITu &#8211; zase prakticky nic
---

<p>
Další věc, po které již delší dobu pasu, je HD rekorder - ani nevím, jak se to jmenuje česky. Jde o set-top box o formátu vhodném do věže, který umí ukládat video (přivedené televizní anténou SCART a jinými videokonektory) přímo na pevný disk nejlépe v MPEG4&#160;a z něj ho zase přehrávat, to vše samozřejmě s podporou časování nahrávání, ShowView a podobných udělátek. Ideálně to má také ethernet nebo FireWire konektor pro propojení s počítačem. </p>

<p>
Námitky k tomuto zařízení, které slýchám, jsou dvojího charakteru - jednak už to každý někde viděl a druhak si to mám zbastlit sám, nejlépe na Linuxu. Tak za prvé - když se toto zařízení někde prodává, tak jen v kombinaci s něčím jiným, například kromě ukládání na pevný disk je tam i DVD vypalovačka a když už ta ne, tak alespoň dekoder satelitní TV. To samozřejmě o desítku tisíc zdvihá cenu a přidává mi to tam zařízení, které nepotřebuji. Já opravdu jen potřebuji ukládat na pevný disk filmy, ty si pak případně pustit a zase smazat, vypalovat na DVD je fakt nepotřebuju a samotný DVD přehrávač už mám. A stavět něco takového na Linuxu, když odmyslím od toho, že tomu nehovím? Především potřebuju, aby ta mašina byla opravdu tichý settop box, nepotřebuju, aby mi do přehrávaného filmu hučely dva turbovětráky. A pak také potřebuji, aby ji ovládalo dálkové a jednoduché ovládání. Výrobce, nechť si dovnitř nacpe Linux nebo venkoncem cokoliv, ale tyto dvě podmínky jsou bazální a v tuto chvíli nad síly mého konstrukčního umu. </p>

<p>
Mysleli byste, že takových zařízení musí být kupa. Vyptával jsem se na CeBITu všech a každého to překvapilo - nikdo to neměl a i když pochopil, na co to může být dobré a že většina lidí opravdu asi nepotřebuje filmy pálit a přenášet na DVD, tak mi v lepším případě nabídli úpravu stávající verze vyhozením DVD páličky, což mělo jedinou vadu - odběr min 1000 ks. Přísahám, našel jsem na CeBITu jediné a to prolezlo s odřenýma ušima. Jmenuje se to DMUZE CANNY. </p>

<P align=center><IMG height=111 alt="DMOZ Canny" src="/wp-content/uploads/dmoz-canny.jpg" width=311></p>

<p>
&#160;I DMUZE Canny má několik verzí, včetně vypalovačky DVD, ta co mne zajímala se jmenuje <STRONG>Canny Personal Video Recorder</STRONG> (PVR) a filmy ukládá podobně jako videorekordér, jenže v tomto případě na pevný disk v MPEG4. A protože ta bedna má i ethernet přípojku, můžete ji zapojit do počítačové sítě (přes ethernet WiFi klienta i bezdrátově) a může si sahat na internet do Electronic Program Guide. Ceské programy tam asi nebudou... </p>

<p>
Jiné verze Canny mají DVD páličku, nebo naopak slouží jen k propojení s počítačem a posílání videa z počítačové sítě na televizi, Canny Premium má všechno, vestavěný je i web prohlížeč a dokonce čtečka zpráv, která vám předčítá headline anglicky, tedy text to speach. </p>

<p>
Výrobek <A href="http://www.dmuze.com/product/canny_en.php" target=_blank>najdete zde na stránkách DMOZu</A>, bohužel to u nás nikdo neprodává, podívám se do Německa, zda alespoň tam. A pokud víte někdo o nějakém HD recorderu, dejte mi vědět...</p>