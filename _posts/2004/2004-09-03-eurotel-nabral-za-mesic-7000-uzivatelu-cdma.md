---
ID: 1298
author: Patrick Zandl
layout: post
oldlink: 'https://www.marigold.cz/item/eurotel-nabral-za-mesic-7000-uzivatelu-cdma

  '
post_date: 2004-09-03 19:03:22
post_excerpt: ''
published: true
summary_points:
- Eurotel získal 7000 uživatelů CDMA služby za první měsíc provozu.
- Podmínky a ceny CDMA Eurotelu byly rozumnější než u ADSL Telecomu.
- CDMA zákazníci Eurotelu přenesli zhruba pětinásobek dat oproti GPRS zákazníkům.
- Investice Eurotelu do CDMA se zaplatí po 12 tisících uživatelích.
title: Eurotel nabral za měsíc 7000 uživatelů CDMA
---

<p>
Je to hodně nebo málo? Eurotel nabral podle oficiálního známení za první měsíc provozu služby celkem 7000 uživatelů. Tím se nepotvrdily první spekulace, že prodává tisíc modemů denně, na druhou stranu to není ani málo. ADSL se na stejný počet klientů dostávalo čtyři měsíce a i když můžeme mluvit o kumulaci poptávky, u ADSL byla zřejmě stejná. </p>

<p>
Byla opravdu stejná? Telecom při zavádění ADSL přišel s děsivými podmínkami i cenami, které mohli akceptovat jen lidé, kteří prostě neměli jinou možnost. Eurotel nasadil vcelku rozumné podmínky i cenu - v době, kdy je na trhu řada konkurečních pevných technologií mu ostatně na brutálnější postup nezbyl ani dostatek manévrovacího prostoru. </p>

<p>
Z tohoto pohledu bychom mohli soudit, že CDMA Eurotelu se dostalo skvělého přijetí a pokud se podíváme na datové objemy přenesené Eurotelem, lze z nich také vysledovat, že tito zákazníci přenesou zhruba pětinásobek dat oproti GPRS zákazníkům. I v tomto ohledu se tedy očekávání splnila.</p>

<p>
Za první měsíc provozu své CDMA technologie tedy Eurotel utržil na poplatcích za připojení 6,3 mil Kč (pokud bychom počítali později připojené jako celý srpen). Pokud vezmete do ruky kalkulačku, uvážíte, že Eurotel do projektu CDMA investoval 400 mil Kč a že taková investice by se měla do čtyř let zaplatit, nám výsledek dává zajímavý break-off point po 12 tisících uživatelích, pokud započítáte průměrný výnos připojení 700 Kč měsíčně (200 Kč jsem odpočetl náklady na modem). </p>

<p>
I z tohoto pohledu to vypadá na zajímavý rozjezd a ačkoliv jsem ten bod zlomu vypočítal hodně hurvínkovsky (Eurotel mi jaksi zapoměl dodat svoji finanční rozvahu, bez níž se to počítá zle, co naplat), tak daleko pravdě to nebude, abychom nemohli říci, že ten start se opravdu zajímavě podařil. Vypadá to, že český trh opravdu o mobilní, rychlé a dostupné připojení zájem má&#8230;
</p>