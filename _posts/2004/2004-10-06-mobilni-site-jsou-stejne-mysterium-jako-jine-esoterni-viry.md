---
ID: 1348
title: >
  Mobilní sítě jsou stejné mystérium,
  jako jiné esoterní víry
author: Patrick Zandl
post_excerpt: ""
layout: post
oldlink: >
  https://www.marigold.cz/item/mobilni-site-jsou-stejne-mysterium-jako-jine-esoterni-viry
published: true
post_date: 2004-10-06 10:59:39
---
<p>
Včera jsem dostal několik připomínek, že poslední spoty věnované UMTS jsou sice megazajímavé, ale také meganesrozumitelné. Baba – taková je již podstata magie, že se kryje slůvky a zaklínadly laikům nesrozumitelným, neboť nějak se vrstva privilegovaná od chátry odděliti musí, říkají klasikové magie v družné diskusi nad korbílkem časně před svítáním… </p>

<p>
Abych to upřesnil. V pondělí vyšel v Týdnu můj článek věnovaný bezdrátovým sítím, který jsem v souladu se zadáním napsal pro naprosté laiky a s omezeným rozsahem 10 tisíc znaků, což je dost i málo. Samozřejmě jsem záhy dostal několik ohlasů typu <i>&#8220;jak jste tam mohl nenapsat, že karta Fuckin-Tuckin XY nejede 11 Mb/s, ale jen 9,5 Mb/s, protože…&#8221;</i> A tak jsem si potřeboval trochu spravit náladu napsáním článku, který bude odborně na úrovni a to pokud možno pochopitelný jen těm pár lidem, kteří jsou dost hluboko. </p>

<p>
Psát článek pro laiky je vždy velmi nevděčná věc, protože hodně lidí má dojem, že nelze laikům sdělovat mystéria a že teprve pochopením jazyku mystéria smí laik překročit hranici sakrálního prostoru a stát se účastníkem mystéria. Velmi poutavě to na jiném mystériu přibližuje čaroděj Istred: <i>“…kdyby se prozradilo, že takovou roli může stejně dobře splnit i prasečí krev, která se dá, samozřejmě, získat i mnohem snadněji, začala by s čáry experimentovat kdejaká holota. Ale když ta holota musí získat tu tak fascinující panenskou krev, dračí slzy, jed bílých tarantulí, vývar z usekaných ruček nemluvňat nebo z o půlnoci vykopané mrtvoly, tak si to nejeden rozmyslí.” (<a href="http://www.sapkowski.cz/stripek_ledu.asp">Kdo poznal?</a>)</i></p>

<p>
Ano, věřím docela tomu, že vztah mezi technickými odborníky a laiky se zcela podobá klasickému vztahu mezi sakrálnem a profánnem, čemuž v obouch případech slouží jazyk mystéria, umělá hranice oddělující privilegované od chátry. </p>

<p>
Snadno nazříme, že toto oddělení nemůže být, už z podstaty omezenosti lidské existence, naprosto striktní a nepřekročitelné, že je naopak žádoucí, aby z řad laiků ti nejlepší prošli cestou zasvědcení a stali se nositeli mystéria. Otázkou ovšem je, jak toto zasvěcení má probíhat. Tradiční mystická škola dbá na co nejdramatičtějším průběhu naplněném odříkáním, strázní a pokorou. Středověké školství se v tomto ohledu nechalo plně poučit a veškeré vzdělávání založilo na tomtéž, což nebyla z počátku zcela špatná myšlenka, protože působila krajně selektivně a mezi vzdělancem té doby a průměrným člověkem byl diametrální rozdíl, kýžený to stav mystické tradice. </p>

<p>
Byli ovšem lidé, kterým se zazdálo vpravdě kacířsky, že obecně vyšší užitek bude, pokud hladina vzdělání bude vyšší a toho je třeba dosáhnout zjemněním zasvěcovací cesty. &#8220;Škola hrou&#8221;, pravil Komenský, načež ho katolická lobby vypakovala ze země a ponechala po dnešní časy školu a rákosku v jednotě. </p>

<p>
Jsem téhož kacířského názoru – zasvěcení lidem má přicházet ve formě srozumitelné, nikoliv selektivní, protože mobilní a bezdrátové sítě, ačkoliv samy o sobě jsou mystériem, nejsou mystériem výlučným ani tajným. Společnosti neplyne žádný prospěch z toho, že jen přísně uzavřená skupina tomuto mystériu rozumí. Prospěch z toho plyne pouze společnostem – těm firmám, které v mystériu jsou, jsou ve vnitřním kruhu a nechtějí, aby osoby z vnějšku do kruhu vstupovaly dále, než nakolik strážcové kruhu vnitřního povolí. </p>

<p>
Výsledkem je nutný střet názorů, protože moje činnost je v podstatě činností podvratnou. Laicizuji mystérium, sděluji jej ve formě pochopitelné a to je ochránci mystéria považováno za hřích, který je třeba ztrestat, nejlépe pak pochybností o tom, zda takový hříšník vůbec je schopen explikovat mystérium, když jej sám není hoden a tedy jej vlastně ani nedosáhl. </p>

<p>

Co dodat, kromě poznání, že zákony platná pro mystéria stará tisíciletí, jsou v platnosti i pro mystéria novodobá, pro &#8220;technické kulty&#8221;. Samozřejmě, že článek o HSDPA by mohl být pochopitelný i laikům, ale musel by být podstatně delší a mne osobně by nedělal takovou radost tím, že do tak krátkého úseku se mi podařilo vměstnat tak obsažné sdělení. Otázka tedy zbývá, co jest lepší: zda delší a pracnější článek, který ocení řádově více lidí, nebo kratší a technicky údernější článek, který ocení jen těch 12 lidí svítících tu do UMTS dostatečně hluboko?</p>

<p>
Abych nevypadal jako pitomec, pro jednou jsem napsal ten článek dle vzoru dvě. On to je opravdu mnohem menší problém, než ten článek napsat tak, aby ho pochopil i laik. </p>

<p>
PS: A k těm esoterním vírám - i mobilní sítě jsou vírou. Opravdu rozumíte všemu tomu, jak fungují? Nebo jen věříte tomu, co jste se někde dozvěděli jako výklad jejich funkčnosti?
</p>
