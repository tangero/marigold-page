---
ID: 913
author: Patrick Zandl
layout: post
oldlink: 'https://www.marigold.cz/item/eurotel-live-napotreti-to-snad-klapne-ale-ja-jsem-skeptik

  '
post_date: 2004-03-11 09:14:00
post_excerpt: ''
published: true
summary_points:
- Eurotel v roce 2000 investoval do WAP portálu Juice, utratil 80 milionů Kč.
- JuicePay služba s Citybank měla malý počet uživatelů a byla zrušena.
- Eurotel Mobile Media a Pán prstenů generovaly omezený zisk z WAP služeb.
- Eurotel Live! přišel pozdě s internetovou správou účtu a centralizací obsahu.
title: Eurotel Live! – napotřetí to snad klapne (ale já jsem skeptik)
---

<p>
Eurotel je někdy kromobyčejně vytrvalý a nepoučitelný, když jde o to, udělat nějakou službu a při tom vyhodit hromadu peněz. <STRONG>Začalo to někdy v roce 2000, kdy přicházel WAP.</STRONG> Eurotel své WAP služby shrnul <A href="http://mobil.idnes.cz/mobilni_komunikace/operatori/sluzby/juiceportalpredstaven.html">do Juice portálu</A>, otevřel obrovskou reklamní kampaň a než zjistil, že není mnoho lidí sexy pro nový Juice, vyházel mírně pod 80 milionů Kč. Ještě před tím ale s&#160;Citybank spustil novou <STRONG>službu JuicePay,</STRONG> která umožňovala platit i přes wap. Byla to bomba, jak se ale ukázalo, tak hozená do vlastních řad. Už tehdy se povídalo, že veškerá aktivita byla na straně Citybank, jejíž management dostal z centrály vytaháno za uši, že není dostatečně <EM>in</EM> v elektronických platbách. A tak se sflikoval JuicePay, běžel přes nějaké indické servery Citybank, projela na něj reklama <EM>(na invexu jste mohli zdarma objednávat doutníky a podobné věci)</EM>, než to Eurotel <A href="http://mobil.idnes.cz/mobilni_komunikace/operatori/sluzby/juicepayzemrel011026.html">po roce odpískal</A>. Mimo jiné i pro to, že si vrabci na střeše štěbetali, že služba získala zhruba dvě stovky regulérních uživatelů... </p>

<p>
Pak přišla nová éra - Eurotel představil <STRONG>Eurotel Mobile Media</STRONG>, naštěstí už v době, kdy jsem odcházel z Mobil Media, takže si ušetřil to potěšení bavit se se mnou o zvoleném jméně. Tentokráte byla reklamní kampaň podstatně mírnější na samotné Mobile Media a více se propagovaly značky jednotlivých služeb. <STRONG>Takový Pán prstenů byl jednoznačný úspěch - málem se Eurotelu podařilo vybrat tolik peněz, co investoval do jeho propagace.</STRONG> A to bylo co říct. Eurotel tak ověřil jednu skutečnost - počet uživatelů wapu se drží kolem sta tisíc, ať dělá co dělá, je ale větší možnost zákazníky podojit. Společnost nakonec přišla i na to, že ne všechen obsah zvládne vytvořit sama a s krajní nevolí začala platit i provozovatelům aplikací třetích stran. Ovšem jen paušální platby, protože platby dle skutečného provozu spočítat neumí. </p>

<p>
Je to zajímavé, sledovat vývoj uživatelů wapu u Eurotelu. <STRONG>Koncem roku 2002 měl Eurotel pár stovek přes 100 000 zákazníků, přičemž 80% z toho tvořili uživatelé Go karet</STRONG>. Goučkaři ale dělali jen třetinu přenesených dat přes GPRS WAP, zato téměř dvojnásobek prowapovaných minut ve vytáčeném spojení. To ale bylo vánoční vzedmutí Go karet, před tím byla čísla pro Go podstatně méně příznivá. To také přimělo Eurotel více si všímat Go klient a služby uvádět pro ně stejně, jako pro paušály. <STRONG>Po celý rok 2003 se WAP držel na svých stech tisících klientů, jen před vánocemi 2003 šel zase nahoru</STRONG> o čtyři desítky tisíc. Jenže v poměru k rozšíření GPRS/WAP telefonů to bylo prakticky nepatrné vzedmutí - Eurotelu se prostě nedařilo nalákat nové zákazníky, službu používá jen úzká skupina "early adopters" a nikoho jiného vlastně nezajímá. Je ale pravda, že provoz se překlopil výrazně ve prospěch GPRS oproti vytáčenému spojení a to prakticky v poměru 1:10. Jinak je tomu ovšem po příjmové stránce, kde vytáčené a GPRS připojení jsou prakticky nastejno, ačkoliv nástup GPRS je dlouhodobě zřejmý. </p>

<p>
<STRONG>V této chvíli tedy přichází Eurotel Live!</STRONG> - <I>&#8222;první integrovaný webový a mobilní portál, který zákazníkům umožní nastavovat telefon, aktivovat či objednávat služby nebo využívat on-line služeb přes internet a wap.&#8220;</I>, jak se holedbal na tiskovce Eurotel (zdroj <A href="http://www.mobilmania.cz/Operatori/AR.asp?ARI=106776">MobilMania</A>). Že Eurotelu ujel vlak v oblasti správy uživatelského účtu přes internet, je nesporné a oproti T-Mobile i Oskaru Eurotel nabral nejméně dvouleté zpoždění. Live! je vlastně jen centralizovaný obsah, který Eurotel doposud nabízel, k tomu přidané ovládání účtu, jež Eurotelu citelně chybělo. Stahování her, log a zvonění, to všechno jste bez problémů sehnali jinde a zpravidla laciněji, jenže penízky necinkaly tak rychle k Eurotelu, jako v Live. Mobilní email, který Eurotel sliboval ještě za časů více šťavnatých, zatím tu i onde nikde. I za tu internetovou samoobsluhu budou ale lidi vděční. </p>

<p>
Co dodat? Kdyby chtěli mobilní operátoři poradit, co udělat s mobilním obsahem, poradil bych jim jediné a laciné řešení. Rozhlédnout se po internetu, přijmout člověka, který má s obsahem na internetu nějakou solidní zkušenost <I>(z kapsy vysázím třicet jmen bez přemýšlení)</I> a <STRONG>tomu dát absolutní pravomoc obsah tvořit</STRONG> a decentní rozpočet <I>(čítající zlomek stávajících marketingových nákladů)</I>. A naprostý zákaz <EM>menežerům</EM> firmy kecat do toho, co ten člověk dělá. Protože řekněme si to na rovinu - <STRONG>obsah musí mít koncepci a musí ji mít dlouhodobou</STRONG>. Lítat ode zdi ke zdi podle toho, jak která lobby ve společnosti má zrovna vysoké kramfleky, je k ničemu. Vytvářet mobilní obsah není stejný úkol, jako vypakovat ze skladu deset tisíc krabic zastarávajících mobilů nebo vysázet stovku sajtů do pole...</p>