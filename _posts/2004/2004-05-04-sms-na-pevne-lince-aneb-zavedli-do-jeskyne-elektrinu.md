---
ID: 1015
title: >
  SMS na pevné lince aneb zavedli do
  jeskyně elektřinu
author: Patrick Zandl
post_excerpt: ""
layout: post
oldlink: >
  https://www.marigold.cz/item/sms-na-pevne-lince-aneb-zavedli-do-jeskyne-elektrinu
published: true
post_date: 2004-05-04 08:48:00
---
<p>
Prý to má být nová služba - možnost posílat SMS zprávy i na pevné linky a především z nich. Není na ní nic nového ani u nás, poprvé se objevila někdy v roce 2002, kdy ji sem přitáhl Fincom. Vtip je dnes v tom, že Telecomu se služba zalíbila, nebo spíše se rozhodl, že vykáže nějakou činnost a službu tedy podpoří oficiálně a marketingově, takže dva roky stará služba dostala novou šťávu spolu s tím, jak ji už netlačí jen Fincom, ale i samotný Telecom a jeho prodejní síť Telepoint. S tím služba také zlevnila - původně stálo odeslání SMS z pevné linky 2 Kč, nově má promo cenu 1 Kč, PhoneBuddy (taková ta placka s klávesnicí a displejem pro psaní sms) stála dva litry, nyní jest za polovic. </p>

<p>
Celý zázrak je <STRONG>slušná věc pro lidi, kteří chtějí z nějakého důvodu posílat SMS z pevné linky.</STRONG> Tím důvodem může být cena (pro předplacenkáře dost výhodná) a pohodlí lepší klávesnice PhoneBuddyho (no, zase tak moc dobrá bohužel není, ale je QWERTY). Jiná výhoda mne nenapadá, kromě toho, že nemáte doma signál. Zato jsou tu nevýhody - kdokoliv může SMS zprávy číst, zpráva vám nedorazí do kapsy, ale domů - na druhou stranu zpráva dorazí na pevnou linku, kterou narozdíl od mobilu lidé nevypínají. Oslovilo vás to?</p>

<p>
A pokračujme v rozpacích: SMS zprávu lze zodpovědět pouhým reply pouze ze sítě T-Mobile a tato SMS zpráva je citelně dražší, stojí 4,80 Kč nebo 6 Kč pro post/prepaid. Přes Eurotel a Oskar se SMS posílá pomocí PR SMS (tedy nelze dát reply)&#160;a stojí 8 Kč. To si vás přátelé jistě oblíbí...</p>

<p>
Abych to shrnul: je to služba pro velmi úzký okruh uživatelů, které osloví lepší klávesnice a trvalé připojení k pevné lince. Pro ostatní to bude chvíli zajímavá hračka, která se pro svoji nepraktičnost bude používat podobně často, jako pevná linka. Tak si to zvažte...<BR>O službě <A href="http://www.lupa.cz/clanek.php3?show=3357" target=_blank>píše Lupa.cz</A>, věnuje se jí podrobně <A href="http://www.mobilmania.cz/Operatori/AR.asp?ARI=107171" target=_blank>MobilMania</A> a recenze zařízení PhoneBuddy najdete <A href="http://mobil.idnes.cz/fixni_spojeni/technologie_pevnych_siti/phone_buddy030311.html" target=_blank>na Mobil.cz</A>. A další zamyšlení včetně slovenského přístupu ST <A href="http://markoff.biz/pivot/entry.php?id=187" target=_blank>u Markoffa</A>. </p>
