---
ID: 1172
author: Patrick Zandl
layout: post
oldlink: 'https://www.marigold.cz/item/open-mobile-terminal-platform-za-zajmy-operatoru-nebo-uzivatelu

  '
post_date: 2004-06-28 09:09:33
post_excerpt: ''
published: true
summary_points:
- Operátoři a výrobci mobilů mají spor o služby s přidanou hodnotou.
- OMTP iniciativa má sjednotit ovládání mobilních telefonů napříč značkami.
- Sjednocení ovládání mobilů může brzdit vývoj, ale i rozšířit služby.
- Uživatelé nestíhají přijímat nové funkce, je třeba stávající odladit.
title: Open Mobile Terminal Platform – za zájmy operátorů nebo uživatelů?
---

<p>
Na mobilním trhu lze už delší dobu vypozorovat tenzi mezi mobilními operátory a výrobci mobilních telefonů. Mobilní operátoři říkají, že výrobci mají vyrábět a necpat se do služeb, výrobci zase namítají, že vyrábět za levno se jim neoplácí a že chtějí mít výhled na příjmy ze služeb s přidanou hodnotou. A tak Nokia má svůj Club Nokia, kde vám zašle loga, zvonění atd na váš Nokia mobil, Samsung má svůj Funclub dělající prakticky totéž a každý větší výrobce mobilů má něco podobného, nebo to plánuje (nebo mu na to došly peníze a nenápadně to zrušil...)</p>
<p>
Je to tradiční rozpor, protože výrobci do telefonů samozřejmě primárně vestavují podporu svých shopů. Na Nokia telefonu se i z továrního nastavení dostanete v pohodě na Softwaremarket pro nákup a stažení software (vlastněno Nokia), Club Nokia pro stahování log atd. Operátorům se to nelíbí. </p>
<p>
Prvním východiskem byla vyhrazená tlačítka, jimiž jste se dostali na WAP portál definovaný zpravidla operátorem, takže kdo si koupí Nokia telefon u T-Mobile, dostane se stiskem nuly na T-zones. Některé telefony (třeba právě Samsung) mají přímo speciální klávesu určenou pouze pro operátorovu službu. Klávesu lze samozřejmě předefinovat na jinou službu, jenže jako na potvoru se to v manuálu moc nerozebírá a jako na potvoru je to v menu tak zahrabané, že jsem si s tím u Samsungu dal pěknou práci... </p>
<p>
Do toho operátoři přicházejí s aktivitou <strong>Open Mobile Terminal Platform </strong>(<a href="http://www.omtp.org/">web zde</a>). Tato iniciativa by měla zajistit sjednocení ovládání mobilních telefonů. Kravina nebo budoucnost? </p>

<!--more--><p>
Není to tak snadné rozhodnout. Pokud se podíváte na osobní počítače, prakticky všechny se ovládají stejně, bylo by nepříjemné sednout si za počítač kolegy a zjistit, že se ovládá jinak, než ten váš. Výrobci operačních systémů si vynucují tak či onak poslušnost v tom, aby menu programů vypadalo stejně, aby uživatel netápal, kde najde Uložení souboru. Mobily byly dlouhou dobu jednoduché - měly posílání SMS, měly telefonní seznam a to bylo všechno. </p>
<p>
Dneska jsou mobily chytré a budou ještě chytřejší a do doby, než budou chytřejší, než jejich uživatelé <em>(někdy už je to na hranici)</em> bude potřeba jednotlivé služby mobilu a sítě zpřístupnit tak, aby byly pro uživatele snadno k nalezení. Jinak je nebudou používat &#8211; a tím operátoři přijdou o penízky. Jenže funkcí je dneska hodně, takže udělat dvě intuitivní klávesy pro telefonní seznam a SMS už nestačí. Menu jsou rozsáhlá, členitá &#8211; a má smysl mít je vždy stejná, tedy vědět, že první položka menu je vždy Zprávy (třeba) a její první položka je Napsat zprávu. </p>
<p>
Kromě toho by bylo také fajn, kdyby se výrobci konečně rozhodli, zda chtějí mít všechny druhy zpráv v telefonu v jedné složce, pouze ikonkou či barevně odlišené podle toho, zda jde o email, SMS, MMS či EMS, nebo zda chtějí nutit uživatele, aby si pamatoval, v jakém formátu mu zpráva přišla a podle toho ji hledal v příslušné složce. </p>
<p>
Osobně věřím tomu, že sjednocení uživatelského rozhraní mobilních telefonů napříč všemi značkami je potřebné a pro běžného uživatele už dnes prakticky nezbytné, pokud mají jednotlivé služby operátorů používat. OMTP neznamená, že menu telefonů bude vypadat úplně stejně, výrobci mobilů budou používat jeho rozdílnou grafickou presentaci a také funkčnost se bude lišit podle značek, rovněž komfort nastavení a ovládání software bude rozdílný, abych tak řekl, pokud jeden výrobce bude nabízet vestavěný software na úrovni Wordu, druhý za levnější cenu spíše Notepad. Toto přirovnání se týká zejména schopností při editaci MMS zpráv, zpracování zachycených fotografií atd. </p>
<p>
Podobně tvrdě jde na výrobce japonské NTT DoCoMo. To pro svoji síť FOMA striktně specifikuje, co a jak má telefon dělat a všechny FOMA telefony se musí v určitých ohledech tvářit stejně. Běžný zákazník to ocení, protože při změně značky se nemusí učit novému mobilu. </p>
<p>
A v tom někde bude zádrhel, <strong>proč OMTP bude solí v oku výrobců mobilů</strong>, zejména těch <em>&quot;značkovějších&quot;.</em> Řekl bych, že Nokia bude mít minimální zájem na tom, aby se její tradiční uživatelé mohli snadno konvertovat na jinou značku, která by měla stejné ovládání. Iniciativa operátorů tlačí výrobce mobilů do pozice výrobců PC hardware, kdy budou dodávat jen libovolně poskládatelné krabičky, když to trochu přeženu. A otázka je, zda je to dobře. </p>
<p>
Vývoj počítačů (z hlediska uživatele, ne z hlediska hardware) byl v poslední době ve slepé uličce právě proto, že chyběl hnací motor ostré konkurence. AMD versus Intel byla jen otázka gigaherců, chyběl tu souboj Windows versus jiný desktop OS, souboj s Linuxem mohl nadchnout tak akorát geeky. A v mobilech zatím vždy šlo o vestavěný software, nikoho nezajímá, jak je taktovaný procesor nové Nokie a nového Ericssonu, všude se jen rozebírá, jak pohodlně se ten který telefon ovládá. Jenže triumvirát Nokia &#8211; Ericsson &#8211; Motorola je už dýchavičná lokomotiva, kde ten poslední neví, na jaké koleji má jet, ten druhý teprve přikládá pod kotel a jen ten první ještě/stále jede na plnou páru. </p>

<blockquote dir="ltr" style="MARGIN-RIGHT: 0px"><p>
OMTP může tedy znamenat obojí &#8211; na jednu stranu může, při důsledné aplikaci, zabrzdit vývoj dalších služeb pro mobilní telefon, na straně druhé může znamenat impuls pro rozšíření mobilů a hlavně intenzivnější využívání nových služeb. A bude to od každého trochu. </p>
</blockquote>
<p>
Našel jsem jednu svoji přednášku z roku 1999, kde jsem sjednocení uživatelského rozhraní v mobilech označil za zásadní věc. Tehdy jsem říkal, že takové rozhraní může vzniknout na wapu. O dva roky později se mne někdo na podobné akci ptal, jestli se za svoji předpověď nestydím (vypadalo to, že wap je epesní propadák) &#8211; pravil jsem, že nikoliv. O rok později představil <strong>Vodafone svoji službu Live!</strong> založenou na wapu, která přesně tohle udělala &#8211; <strong>rozdělila menu telefonu na dvě části, na služby telefonu a služby operátora</strong>, do každé se dostáváte jiným tlačítkem. Já jsem jen doufal, že přijde čas, kdy toto splyne v jedno a stále se mi zdá, že menu telefonu by se ze značné části mohlo &quot;nahrávat&quot; ze sítě (samozřejmě s tím, že se aktualizuje jen při aktualizaci služeb sítě, takže je použitelné i v době, kdy jste bez pokrytí sítě).</p>
<p>
A navíc se musím přiznat, že určité zklidnění v oblasti přísunu nových funkcí do mobilních telefonů bych paradoxně považoval za prospěšné pro trh. Uživatelé nestíhají přijímat ani ty funkce, které výrobci a operátoři už představily, funkce nejsou odladěné, pohodlné. Rok - dva pilování stávajících funkcí a vzdělávání uživatelů by rozhodně nebylo na škodu... </p>