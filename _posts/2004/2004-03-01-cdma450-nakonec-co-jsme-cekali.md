---
ID: 888
author: Patrick Zandl
layout: post
oldlink: 'https://www.marigold.cz/item/cdma450-nakonec-co-jsme-cekali

  '
post_date: 2004-03-01 08:18:00
post_excerpt: ''
published: true
summary_points:
- Eurotel CDMA450 by bylo nadbytečné, protože konkuruje ADSL a je technologicky náročné.
- Telecom pravděpodobně nechce CDMA450, aby nekonkurovalo jeho ADSL.
- T-Mobile CDMA450 zvažuje pouze jako reakci na případný krok Eurotelu.
- Oskar se zaměřuje na hlasové a SMS služby, EDGE nasadí nejdříve v polovině 2005.
title: CDMA450 – nakonec, co jsme čekali?
---

<p>
O projektu CDMA450 se toho po jeho "pozastavení" Telecomem hovoří hodně. Dneska vyšel <A href="http://www.mobilmania.cz/Operatori/AR.asp?ARI=106682" target=_blank>další článek</A> na toto téma od Tomáše Votruby na MobilManii a autor si v něm tipuje: <EM>"Eurotel spustí CDMA, T-Mobile taky a Oskar dá přednost EDGE"</EM>. </p>

<p>
Nemyslím si to a pokusím se objasnit proč. Především, přes všechnu nenávist k Telecomu za jeho&#160; neschopnost zprovoznit (nejen technicky, ale hlavně obchodně) to jeho PDSL, musíme připustit, že Eurotel CDMA450 by bylo nadbytečné. V prvé řadě míří do stejného segmentu zákazníků jako ADSL, v řadě druhé jde o radiovou technologii, která své rychlosti nabízí s vypjetím všech sil. Oproti tomu lze postavit jen obchodní agresivitu Eurotelu, která by nepochybně alespoň z části zvládla zastavit odliv zákazníků k jiným produktům jako je internet skrze WiFi či Bluetone Angel. Jenže to není výhoda technologie, ale výhoda schopnosti obchodního týmu a výhoda toho, že investiční návratnost jinak počítá mobilní operátor a jinak operátor pevný. Zákazníkům je jedno, jaká technologie je bude obsluhovat, pokud bude přiměřená cena, kvalita a dostupnost - ADSL z toho splňuje stěží jednu podmínku. </p>

<p>
Pochybuji tedy, že by si Telecom chtěl pouštět škodnou do datového kurníku a považuji to za racionální rozhodnutí - komu by pak prodával svoje ADSL, které technicky může být lehčí, vyšlo investičně dráže a Telecom je pouze neschopen nabídnout jej za více přijatelné podmínky, ačkoliv z příkladů ze světa víme, že to jde. Na druhou stranu postoj Eurotelu jako samostatného subjektu je také docela silný a argument rozvoje mobilních služeb - kdy CDMA450 nabídne formou mobilní služby - také nelze snadno oslyšet. Podle posledních zpráv z vnitřku Eurotelu&#160;se v Eurotelu pracuje na dalším rozpracování projektu CDMA450 jako mobilní služby. </p>

<p>
O <STRONG>CDMA450 v nabídce T-Mobile:</STRONG> bavil jsem se o tom na Nokia Párty v Cannes s lidmi z T-Mobile International a ti mi potvrdili, co si myslím - tedy že <STRONG>jde jen o snahu vyrovnat krok</STRONG>. V případě, že Eurotel do CDMA450 nepůjde, nepůjde do něj ani T-Mobile, protože celosvětově to nezapadá do jeho strategie a na lokální strategie T-Mobile příliš nedá, pokud koudel nehoří viditelně. To už je docela pravděpodobné, že T-Mobile zapracuje na 3G v ČR a nabídne ji do konce letošního roku v pilotním provozu. </p>

<p>
<STRONG>Oskar a EDGE</STRONG> je kapitola sama pro sebe. <STRONG>Oskar&#160;drží tvrdou linii základních výnosových služeb, tedy hlas a SMS.</STRONG> Oskar nikdy nešel brzy do služeb, které byly v ranném stádiu implementace - ani do GPRS ani do&#160;MMS <EM>(samozřejmě vyjma služeb, které mu tu někdo za lacino spíchnul)</EM>. Proč by se tedy hnal do EDGE - ani indikace od dodavatelů tomu nesvědčí, nehledě na to, že v jeho síti se bude těžko implementovat a vyžádá si náklady, které mateřská TIW nemůže ve své finanční situaci příliš potřebovat. Oskarovo EDGE čekám nejdříve v polovině roku 2005. </p>

<p>
Ale samozřejmě, mohu se mýlit a všechno bude jinak :)</p>