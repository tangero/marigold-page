---
ID: 1414
title: 'Killer App  jako hromada utilit (aneb jak hledám adresy)'
author: Patrick Zandl
post_excerpt: ""
layout: post
oldlink: >
  https://www.marigold.cz/item/killer-app-jako-hromada-utilit-aneb-jak-hledam-adresy
published: true
post_date: 2004-11-26 07:33:00
---
<p>
Četl jsem na Lupě <a href="http://www.lupa.cz/clanek.php3?show=3782">zajímavou glossu</a>. Autor (Pavel Houser z IDG) v něm konstatoval, že hromadu programů a utilit mu nahrazuje internet. A je to tak. O tom samém přemýšlím vždy, když musím reinstalovat systém a znovu uvažuji, co si nainstaluji na počítač. Jasný je email, prohlížeč, souborový správce (a FTP podle mne je taky souborový správce). Instaluji firewall, antivir, Office. </p>

<p>
Pak mám hromadu utilit, které už pomalu nepoužívám. Slovníky, jízdní řády, CDčko s plnými texty zákonů. S tím nativním software se mi pomalu zle pracuje, všechno se musí dlouho nahrávat, zdržuje mne samotné zajetí do menu. Google mám jako CTRL-G (nebo na liště prohlížeče) a už jsem si navykl, že do něj zadám, co sháním a on to někde vyšťourá. Mor na samostatně instalované utility, web u mne vede. </p>

<p>
Tento týden jsem rozesílal svatební pozvánky a v plné nahotě se ukázalo, jak jsem internetem pošahaný. Jasně, posíláme s Ditou již delší dobu pozvánky normálně, to jest emailem, SMS nebo po ICQ. Až později jsme přistoupili k papírové distribuci, která je podle mne nejméně osobní a následně se ukázalo, že také nejnákladnější a nejproblematičtější. </p>

<p>
Když odhlédnu od samotného shánění, výběru a tvorby pozvánek, ukázal se u mne být zádrhel v adresách. Mám v adresáři pečlivě vedené kontakty na email i mobil, poštovní adresy ale nikoliv. Už léta jsem nenapsal nikomu z přátel dopis - už jsem plně přešel na elektronické verze (s jedinou výjimkou dědy).</p>

<p>
Takže jak zjistit adresy? Pár nejstarších kamarádů mám v červeném bločku, který jsem asi deset let neupravoval, takže na těch adresách už ti lidé asi ani nebydlí. U většiny lidí si pamatuju, jak se k nim dostanu autem, z čehož sice odvodím ulici, ale těžko číslo popisné. Ejhle - vzpoměl jsem si na Justice.cz, natlačil jsem do ní kýžená jména a prakticky všechny lidi jsem tam našel, protože všichni nějak podnikají. Báječná věc, předpokládám, že většina z nich bude dnes překvapena, jak jsem sehnal jejich adresu domů. </p>

<p>
Horší problém nastal s kamarádem, který nepodniká a zavolat mu a zeptat se ho, by zkazilo pointu posílání přáníček. Takže, znaje ulici, jsem mu poslal obálku a na obálku jsem vyvedl podrobný popis pro pošťáka, protože si pamatuju, že hned vedle je hospoda a dům má do výšky 1,5 metru tmavomodré kachličky. Ulice není tak dlouhá, aby to pošťák neodhalil. Takže uvidíme, jak si poradí. Příští týden, když se kamarád neozve, pošlu kontrolní SMS&#8230;</p>

<p>
Pro nás, normální lidi, jedno doporučení. Služba <a href="http://www.mobical.net">Mobical.net</a> zdarma (zatím) zasynchronizuje váš telefon a kontakty i kalendář v něm přes SyncML. Báječná věc, když jsem v kanceláři, edituji si kalendář a kontakty na PC a pak si je přes WiFi synchronizuji s telefonem, v němž mám zase mobilní úpravy&#8230;</p>

<p>
Pointa příběhu? Asi není :) Proč taky&#8230;
</p>
