---
ID: 810
author: Patrick Zandl
layout: post
oldlink: 'https://www.marigold.cz/item/notebook-a-datove-prenosy-v-metru

  '
post_date: 2004-01-23 13:20:00
post_excerpt: ''
published: true
summary_points:
- Metro pokryté GSM signálem autor původně vítal, ale osobní zkušenost jej odradila.
- Mladík v metru psal na notebooku, ale efektivita práce byla velmi nízká.
- Notebook v metru je náchylný k poškození kvůli náhlému brzdění a přeplněnosti.
- Práce na notebooku v přeplněném metru je nepraktická a riskantní pro zařízení.
title: "Notebook a datové přenosy v metru"
---

<p>
Když mobilní operátoři před několika lety slavnostně spouštěli pokrytí stanic metra signálem GSM, posteskl jsem si při nějaké příležitosti, že pokrytí mezi tunely se neplánuje. Snil jsem o tom, jak pojedu metrem s notebookem a budu vyřizovat poštu a všechny potřebné věci. Pak jsem to jednou vyzkoušel a nějak mne to přešlo. </p>

<p>
Dneska ráno jsem jel manažerkou <EM>(tak se prý&#160;zove přeprava metrem mezi 8-10 hodinou (před tím je to kolbenka od šesti do osmi) poté, co Dopravní podnik začal prskat na to, že se&#160;jím provozované dopravě&#160;říká socka)</EM> do práce. Někde na Hůrce přistoupil mladík, sedl si vedle mne, lokty si drsně udělal místo a pak vytáhl notebook. Připojil sluchátka, spustil Mediaplayer a já jsem si říkal, že to je frajer, používat notebook jako největší MP3 přehrávač na světě. Mladík ale nebyl včerejší. Spustil si Word a začal psát - koukal jsem mu odrzle přes rameno, protože když už mne spresoval do kouta tak, že jsem si nemohl číst Junge Fronta Heute, bylo to to jediné, co jsem mohl dělat. Opravdu - snažil se psát nějaká text o nových technologiích v reklamě. Vystupoval jsem na Andělu, takže nevím, kam jel, ale přišlo mi, že za těch deset minut napsal maximálně tři věty. Ale třeba jel na Černý most a pracovně se mu to vyplatilo. </p>

<p>
Na místě jsem ale ověřil <STRONG>nevýhodu práce na notebooku v metru</STRONG>. Notebook měl velký displej, odhaduji tak patnáctku, což se mu málem stálo osudným. Když totiž pilot metra řádně šlápnul na brzdu, málem si mu na ten displej někdo sedl <EM>(a to metro nebylo zase tak moc narvané).</EM> To byl přesně ten důvod, proč si do metra žádné texty na notebooku neberu a když potřebuju něco v metru rychle projít, tisknu si to před tím postaru na papír. Mám na to takový notebook v ceně stovky, je v něm sto stran papíru v kroužkové vazbě a nijak jim nevadí, když si na ně někdo sedne - dodavatel Papirius, doporučuji ;)</p>

<p>
Výsledek pozorování: <STRONG>v přeplněné městské hromadné dopravě nemá snaha o práci na notebooku místo</STRONG>. Tedy, pokud nepotřebujete, aby notebook přišel k úhoně. A jestli má šanci se to změnit a metro bude volnější? Podle známého z DP nikoliv...</p>