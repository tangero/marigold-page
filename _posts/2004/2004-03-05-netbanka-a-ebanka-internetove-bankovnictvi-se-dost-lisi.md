---
ID: 900
author: Patrick Zandl
layout: post
oldlink: 'https://www.marigold.cz/item/netbanka-a-ebanka-internetove-bankovnictvi-se-dost-lisi

  '
post_date: 2004-03-05 08:56:00
post_excerpt: ''
published: true
summary_points:
- Autor byl jedním z prvních klientů eBanky s osobními i firemními účty.
- NetBanka má horší uživatelský komfort a funkčnost než eBanka.
- NetBanka nepodporuje částečnou realizaci ani platnost příkazu delší než jeden den.
- Autorovi u eBanky chybí možnost převodu mezi osobním a firemním účtem online.
title: NetBanka a eBanka – internetové bankovnictví se dost liší
---

<p>
Jsem jeden z prvních klientů eBanky - službu jsem si aktivoval jako snad první zákazník po jejich zaměstnancích, mám u eBanky soukromý účet i několik firemních účtů. Před nějakou dobou na mne přišla doba, kdy jsem se naštvaně podíval na oznámení o změnách poplatků a rozhodl jsem se, že změním banku. A s Ditou jsme si udělali účet v Živnostenské bance, která nabízí internetové bankovnictví pod jménem NetBanka. Mezi tím se v eBance vzpamatovali, nabídli mi lepší podmínky, v eBance jsem zůstal. Venkoncem i proto, že eBanka sice nabízí dražší služby, ale NetBanku se mi nepodařilo rozchodit z mého notebooku, jen z domácího počítače. Pořád tam kolidovaly nějaké javové vyblblosti s Nortonem starajícím se o zabezpečení mého počítače a s AdMuncherem. eBance funguje všechno i při mém paranoidním zabezpečení. </p>

<p>
Tento týden jsem se po dlouhé době dostal k tomu, abych něco s NetBankou dělal. Vždy jsem <STRONG>tak trochu považoval rozhraní nabízené eBankou za samozřejmost a jakýsi nepsaný standard</STRONG>, nenapadlo by mne, že další programátoři se mu alespoň nepokusí přiblížit. NetBanka je - a to mohu zodpovědně prohlásit - v úrovni uživatelského komfortu a funkčnosti několik generací za eBankou. Potřeboval jsem z NetBanky zaplatit splátku za byt. Peníze jsem z účtu v eBance přeposílal do NetBanky (nechtěli jsme deptat IPB Real změnou účtu plátce) tak, že jsem nastavil platnost platebního příkazu do konce měsíce a povolil jsem částečnou realizaci. Pak jsem si přisunul adresář a začal jsem obvolávat své dlužníky a peníze se podle toho, jak přicházely, automaticky přesouvaly do NetBanky. </p>

<p>
Totéž jsem chtěl udělat v NetBance. Jenže ejhle - <STRONG>NetBanka nemá částečnou realizaci platby</STRONG>. Prostě ty peníze na účtě máte nebo nemáte a tedy je pošlete nebo nepošlete. Ba co více, <STRONG>nejde tu ani nastavit platnost příkazu jinak, než vymezením na jediný konkrétní den</STRONG>. Zatímco v eBance můžu nastavit, že platební příkaz je platný třeba měsíc a tedy se zrealizuje, až bude z čeho, v NetBance přesně řeknete, který den se má zaplatit a buďto je nebo není z čeho. </p>

<p>
Tragický je výpis operací na účtě v NetBance. Když chcete vypsat pohyby na účtě, musíte vyplnit podivný formulář, který mi nikdy nic kloudného nevypsal - nastavujete tam časy, účty a hromadu dalších položek, jako byste účtovali v podniku o milionu zaměstnanců. V eBance si kliknete v menu na Pohyby na účtě a vyjedou vám za periodu, kterou jste si posledně nastavil, pokud chcete nějaké podrobnější výpisy či omezení na částky, účty atd, můžete to udělat samozřejmě také. </p>

<p>
U NetBanky mi přišlo, že se nad ní při návrhu nikdo z uživatelského hlediska nezamyslel. Možná je to skvěle naprogramované, ale interface vůči uživateli je mizerné, nepřehledné, neinformativní, nedostatečné. Proč po zalogování do NetBanky nevidím ihned přesný stav účtu, proč tam není ihned vidět výpis operací za poslední období? Copak je NetBanka účet pro mamutí firmy? Myslel jsem, že je to hlavně pro domácí uživatele a menší společnosti. Proč je tam tak málo možností nastavení - copak jsem jediný, kdo chce zadat platbu a nemyslet na to, jestli ji banka provedla?</p>

<p>
Tím nechci říct, že mi u eBanky něco nechybí, jen si nejsem jistý, zda je to zcela košér záležitost. Řekl bych to takto. Problém je v tom, že mám u eBanky více účtů a to soukromý, i svých firem. A samozřejmě někdy potřebuji použít na něco firemní peníze, co nakonec třeba platím ze soukromé karty <EM>(mám na ní solidní limit, zatímco firemní karty beru jen ty Maestro)</EM> nebo nějak přes osobní účet. No a za tím účelem samozřejmě musím jít na pobočku, tam peníze z firemního účtu vybrat v hotovosti a ihned je zase v hotovosti uložit na soukromý účet<EM> (nebo opačně).</EM> To je ztráta času - mnohem lepší by bylo, kdyby se stejná operace <EM>(tedy přes Pokladnu)</EM> dala udělat přímo po internetu, protože jde jen o bankovní operaci, hotové peníze mi nezůstanou. </p>

<p>
Dlouho jsem si myslel, že tuhle funkci bych používal jen já sám, ale udělal jsem si průzkum mezi známými a přáteli a zjistil jsem, že mnoho z nich má v eBance osobní i firemní účet a taková funkce by se jim hodila taky. Jediný Karel se tvářil překvapeně, když se dozvěděl, že ho jeho účetní zabije za to, že tyhle operace dělal ne přes pokladnu ale převodem<EM> (čímž se to už nutně dostává do účetnictví).</EM> Tak vám nevím, co mi na tento požadavek řekne eBanka... asi jim napíšu ;)</p>