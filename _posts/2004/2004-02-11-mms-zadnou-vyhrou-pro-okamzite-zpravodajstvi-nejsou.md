---
ID: 848
author: Patrick Zandl
layout: post
oldlink: 'https://www.marigold.cz/item/mms-zadnou-vyhrou-pro-okamzite-zpravodajstvi-nejsou

  '
post_date: 2004-02-11 12:34:00
post_excerpt: ''
published: true
summary_points:
- Okamžité zpravodajství naráží na kompromisy kvůli omezenému rozpočtu a technice.
- MMS zprávy z mobilů mají mizernou kvalitu, zvláště za variabilních světelných podmínek.
- Okamžité momentky se snadno vytratí, pokud nejsou rychle zaznamenány.
- Autor čeká na lepší mobily s kvalitnějšími fotoaparáty pro MMS zpravodajství.
title: "'MMS žádnou výhrou pro okamžité zpravodajství nejsou"

  '
---

<p>
"Okamžité zpravodajství" je fenomén poslední doby. Někde se něco stalo, hup tam se štábem, který odtud ihned přes satelit vysílá přímý přenos a komentáře. Jenže to může dělat tak CNN, pokud máte rozpočet o pár řádů nižší, musíte se spokojit s jednodušší technikou. Na jednu stranu to ani není špatně - tím se možnost okamžitého zaznamenání informace dostává přímo k lidem. Na druhou stranu se tím člověk dostává ke kompromisům a to nemilým. Dnešní technika je daleko, ale zase tak daleko ne. MMS zprávy jsou zajímavý pokus a to je tak všechno. Podívejte se například na <A href="/mms.html?id=10">tuto MMS zprávu </A>z autonehody, kterou jsem pořídil někdy před týdnem. Ano - na fotce toho opravdu mnoho vidět není...</p>

<p>
Moje myšlenka vytvářet okamžité zprávy formou MMS z Cannes dostává vážné trhliny. Ačkoliv jsem schopen celou trasu technicky odbavit a zprávu dostat automaticky během pár minut až na web, kvalita zatím zůstává mizerná. Z GSM mobilů s vestavěným fotoaparátem totiž dostatečnou kvalitu za variabilních světelných podmínek nenabízí prakticky žádný. Slušné fotky se dají dělat s mým LG7100, jenže ty jsou hodně malé. Rozměr 640x480, který by při troše utrpení vyhovoval, nabízí třeba moje Nokia 7650, jenže fotky z ní jsou zase problematicky použitelné zejména za šera. </p>

<p>
Řekli byste, <STRONG>proč nevyfotím co potřebuji normálním fotoaparátem a pak všechno na notebooku nenapíšu a nezformátuji, jak potřebuji</STRONG>. Inu, to se snáze řekne, než udělá. Podobné akce bývají většinou hodně nabité a většinou je novináři tráví&#160;v poklusu. Na nějaké okamžité momentky a drobné postřehy, které zpravodajství tak oživují, nezbývá mnoho času. A ty momenty patří k těm, které se tak snadno vytratí, když nejsou zaznamenány - zajímavý výrobek, který jste viděli, ale který nepatří mezi hlavní šlágry. Zajímavý rozhovor, který ale není tak velký, abyste ho vměstnali do samostatného článku. To všechno jsou věci, které by okamžitá MMS zpráva výborně zaznamenala a zprostředkovala, protože ji naklepete během okamžiku a čtenáři do jisté míry sníženou kvalitu omluví. Jenže jen do jisté míry. Vytáhnout notebook, připojovat fotoaparát a laborovat s photoshopem už není tak jednoduché a zdaleka ne tak operativní a rychlé. MMS zprávu napíšete i v narvaném autobusu, který vás převáží na tiskovku - to máte ještě všechno v živé paměti a hlavně máte chvíli času. O dvě hodiny později v tiskovém centru je již pozdě, to máte náladu tak maximálně na to napsat to nejdůležitější. </p>

<p>
Včera jsem <A href="/mms.html?id=12">zkoušel fotit v divadle</A> dobře nasvícenou scénu. Nokia 7650 si s tím ale moc neporadila - fotka je prakticky nepoužitelná a kdybych nevěděl, že na scéně jsou právě tři herci, asi bych to nepoznal. Byla to praktická zkouška - podobně nasvícené jsou přednášky v Cannes. Jenže MMS zpráva s fotkou&#160;z nich nebude mít prakticky smysl. </p>

<p>
Takže z MMS zpravodajství mnoho nebude... snad příští rok, až se na trh dostanou lepší mobily s lepšími fotoaparáty. Čekám na megapixel s trochu rozumnou optikou,&#160;s alespoň trochu solidní klávesnicí nebo dobrou podporou české T9...ideálně pak smartphone, který mi dovolí alespoň základní oříznutí fotky...</p>