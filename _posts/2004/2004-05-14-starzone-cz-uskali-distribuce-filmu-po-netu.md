---
ID: 1035
author: Patrick Zandl
layout: post
oldlink: 'https://www.marigold.cz/item/starzone-cz-uskali-distribuce-filmu-po-netu

  '
post_date: 2004-05-14 08:43:00
post_excerpt: ''
published: true
summary_points:
- StarZone.cz je technologicky drahá služba, vázaná na ADSL Českého Telecomu.
- Nabídka StarZone málo známých filmů, chybí snímky od velkých distributorů.
- Stažená data ze StarZone se nezapočítávají do objemových limitů ani FUP.
- Kvalita přehrávání filmů ze StarZone je výborná, digitalizováno do dvou bitrate.
title: StarZone.cz &#8211; uskalí distribuce filmů po&nbsp;netu
---

<p>
Včera jsem byl na tiskovce Telecomu věnované službě StarZone.cz - jednak mne to zajímalo, jednak jsem tam byl jako doprovod Dity (oblíbené PlusJeden). A samozřejmě se mne několik lidí ptalo, jak to vidím z pozice <A href="http://www.cinetik.cz/" target=_blank>Cinetiku</A>. O tom, co je StarZone, se dočtete ve starším spotu nebo prakticky kdekoliv na netu dnes - například zde je <A href="http://www.lupa.cz/clanek.php3?show=3376" target=_blank>článek Jiřího Peterky na Lupě</A>. Takže mne prosím samozřejmě považujte za mírně zaujatého. </p>

<p>
Především si myslím, že pro Cinetik je to malá změna - technologicky je to drahé, vázané na ADSL Českého Telecomu <EM>(i když jsme včera spekulovali nad tím, že to půjde stahovat i přes dial-up a že se na to technici z Telecomu a zejména finančí moc těší :).</EM> A především, je tu málo filmů. Jinak je to ale krok směrem,který považuji za správný a pro Telecom logický. Má infrastrukturu a dobrou vyjednávací pozici a tohle je správný začátek, když máte i&#160;hromadu peněz... &#160;</p>

<p>
Problém je s tím vyjednáváním. <STRONG>StarZone dnes nabízí jen velmi málo filmů</STRONG>, přičemž slovem film myslím známý a žádaný snímek, nikoliv pohyblivé obrázky. Pokud odmyslíme českou večerníčkovou tvorbu Zlínských ateliérů, najdeme tu filmy Svěráků, což jsou experimentátoři (první české DVD, první český VOD), najdeme tu pořady AQS, tedy věci z TV Prima (Nikdo není dokonalý atd) a Atlantis Entertainment, kteří dělají sice zahraniční firmy, ale dlužno dodat, že nikterak mainstreamové -&#160;(Zvrácený, Královna Margot, RomanceX). Jediný známější zahraniční film mi přišly Holky to chtějí také, německá záležitost. Nejvýznamnějším filmovým partnerem tedy podle mne je Bohem Production, nejvýznamnější český pornovydavatel. </p>

<p>
<STRONG>Ani další ohlášené spolupráce neslibují velkou změnu k lepšímu.</STRONG> BMG, Monitor EMI jsou zaměřené hlavně na hudbu, z nich se žádný film nevydoluje, to budou ty slibované hudební soubory. SonyMusic/Bonton hodně novinářů zmátlo, ale jde o starý chyták. Tahle firma nemá s filmovou distribucí Bonton Home Entertainment prakticky nic společného, distribuuje hudební záležitosti a některé české filmy (Pupendo, Pelíšky). Je tedy zřejmé, že největší filmoví distributoři chybí - Bonton Home Entertainment (Bondovky, Doba Ledová) a Warneři (Pán prsténů, Potter) své filmy nedodávají. A stejně tak Universal. A vzhledem k tomu, že tyhle tři společnosti dělají naprostou většinu kvalitních zahraničních filmů, tak se na zahraniční šlágry netěšte zbytečně. Že by je nakoupili přes AQS na bázi televizní distribuce? O tom trochu pochybuji... </p>

<p>
Také se mluvilo o cenách. Na Živě si lidi stěžovali, že čtyřicet - padesát korun za digitálně distribuovaný film, je mnoho, že je to jako za DVD v půjčovně. Nemyslím si, že cenový argument je tu silný. I kdyby ty filmy stály deset korun, pětinu toho, co DVD v půjčovně, není to důvod, proč si koupit ADSL. Pouze je to důvod, když si vybírám z nabídky kabelovka či ADSL, proč si ho koupit přímo u Telecomu a ne u jiného operátora. Cena filmu v tomto případě je nastavená rozumně&#160;a je příjemné, že účtování se provádí na účtu od Telecomu, nepotřebujete nikde nic jiného platit. </p>

<p>
Další zajímavý moment diskuse po tiskovce - <STRONG>data stažená ze StarZone se nezapočítávají do objemových limitů ani FUP</STRONG>. Má to svoji logiku - jde o stahování dat z intranetu Telecomu, nevzniká tím tedy zátěž na internetovou konektivitu, kvůli které se (prý) <STRONG>Fair User Policy</STRONG> dělá. Ptal jsem se, zda podobné řešení mohou udělat i alterntivní operátoři, tedy hodit si nějaký server na intranet a z toho nechat lidi sosat bez limitů. Prý ano. Pokud ano, je všechno v pořádku a každý operátor si může podobnou službu jít taky kuchtit, jestli se mu chce. Jestli ne, bude s tím mít Telecom problém. </p>

<p>
Díval jsem se <STRONG>na kvalitu při přehrávání&#160;filmů</STRONG> - byla výborná. Jak by ne, Visual Connection video digitalizuje do dvou bitrate - na 1 Mbps a 400 Kbps, přičemž ta nižší se zatím nepoužívá. Na ní už byla nižší kvalita někdy docela vidět, ale tu lepší kvalitu jste na televizi prakticky nerozpoznali. Na LCD monitoru, který všechny nepřesnosti jen zvýrazňuje, to bylo trochu poznat, když jste na to koukali z blízka, ale neměl bych s tím žádný problém. </p>

<p>
Atd atd. Prý se máme v oblasti ADSL ještě na co těšit. I v obsahu. Snad se to Telecomu vydaří lépe, než Quick...</p>