---
ID: 1457
author: Patrick Zandl
layout: post
oldlink: 'https://www.marigold.cz/item/tohle-copperfieldovo-telekomunikacni-kouzlo-mi-ucarovalo

  '
post_date: 2004-12-28 10:17:03
post_excerpt: ''
published: true
summary_points:
- Copperfieldovo vystoupení v T-Mobile Aréně bylo drahé, ale zážitek stál za to.
- Kouzlo s přesunem chlapce na Jamajku bylo nejvíce učarující.
- Videopřenos z Jamajky byl kvalitní, rychlý a bez zpoždění.
- Autorovi chybělo prozrazení triků, zejména toho s Jamajkou.
title: "'Tohle Copperfieldovo telekomunikační kouzlo mi učarovalo"

  '
---

<p>
V listopadu jsme byli s Ditou na vystoupení Davida Copperfielda v T-Mobile Aréně. Vstupenky drahé jak (píp), ale vidět to na vlastní oči je zážitek, který stojí za to. Chválu Copperfieldovy magie jste si mohli přečíst v některých novinách po vystoupení, mně se ale líbilo jedno kouzlo, které mi přímo učarovalo - i když mi přišlo, že ho muselo pochopit málo lidí. Navíc mi přišlo šité na regionální poměry - v takových USA by vyšumělo bez pochopení. </p>

<p>
Kouzlo bylo vlastně jednoduché, jako všechna Copperfieldova kouzla - tedy jednoduché na pohled a efektní omáčkou kolem. Šlo o to, přesunout nějakého chlapce na Jamajku a přímým videomostem prokázat jeho přesun. A to byl samozřejmě ten trik - jak se podařilo Copperfieldovi udělat tak kvalitní videopřenos z Jamajky? Kde za těch pár dní sehnal tak rychlou a kvalitní linku propojující jamajské pobřeží s T-Mobile arénou v jedné banánové republice? A co víc, jak to, že tahle linka neměla žádné pozorovatelné zpoždění? Tomu říkám kouzlo!</p>

<p>
Dlouho jsem nad tím dumal. Jistě, jde sehnat narychlo nějakou jednoduchou linku typu ISDN, kterou protlačíte velmi mizerný obraz. Jenže obraz na plátně byl křišťálově jasný. Seženete nějaký satelitní spoj, na kterém latence vylétne do nebes. Nebo můžete tunelovat skrze internet, což chce skutečného mága na to, abyste se na Jamajku protunelovali v takové kvalitě a bez znatelného zpoždění. Kouzlo mne prostě uchvátilo a aplaudoval jsem mágově mistrovskému výkonu. </p>

<p>
Show se povedla. Jen mi na závěr chybělo prozrazení, jak se některá kouzla dělala. Třeba tohle&#8230; :)
</p>