---
ID: 795
author: Patrick Zandl
layout: post
oldlink: 'https://www.marigold.cz/item/prvni-uzivatelske-zkusenosti-s-bezdratovym-pripojenim-bluetone-angel

  '
post_date: 2004-01-16 22:07:00
post_excerpt: ''
published: true
summary_points:
- Bluetone Angel je bezdrátová technologie Českých Radiokomunikací v pásmu 3.5GHz.
- Technologie Angel nevyžaduje přímou viditelnost vysílače a má dosah až 30 km.
- Rychlost stahování dat u Angel Active 1024/256 se pohybuje mezi 70-110 kB/s.
- Cena Angel 1024/256 je 1690 Kč bez DPH, což je levnější než srovnatelné ADSL.
title: První uživatelské zkušenosti s bezdrátovým připojením Bluetone Angel
---

<p>
Včera jsem se stal (zatím) šťastným uživatelem nové služby Českých Radiokomunikací - <a href="http://www.bluetone.cz/main.php?pageid=52&lang=3&type=400&detail=1">Bluetone Angel</a>, konkrétně verzi Internet Angel Active 1024/256. A jaké jsou moje zkušenosti z prvních dnů používání?</p>


<p>
Nejprve snad o co jde: Angel je bezdrátová <a href="http://www.lupa.cz/clanek.php3?show=2971">technologie</a>, využívající vyhrazeného pásma 3.5GHz pro přenos dat a hlasu. Přenosová kapacita má asymetrický charakter, tedy podobně jako u ADSL. Co je na této technologii asi nejpříjemnější je to, že nevyžaduje přímou viditelnost vysílač - přijímač, protože dokáže pracovat s odrazy a dovede si signál "rekonstruovat", takže ji lze použít i v městské zástavbě. Překážkou jsou údajně pouze kopce. Další výhodou je dosah až 30 kilometrů.</p>


<p>
Jak vypadá koncové zařízení? Obousměrně polarizovaná anténa má tvar čtverce s délkou strany 33 cm, postaveného na špičku. Za ní je umístěna vlastní elektronika antény, od které vede mnohažilový kabel k druhé, interiérové části. Ta je tvořena pouze malou krabičkou s konektory pro připojení LAN kabelu a telefonů (Angel dovoluje mít na jednom koncovém zařízení až 6 telefonních linek) a zdrojem. Můžete se podívat na fotografie antény (<a href="http://blog.maly.cz/images/o51.jpg">1</a>, <a href="http://blog.maly.cz/images/o50.jpg">2</a> - pavučiny v pozadí nejsou součástí instalace), na kterých je dobře patrné její upevnění a zapojení.</p>


<p>
Uživatelské zkušenosti: Po nainstalování a oživení jsem se zkusil kvůli testu připojit přes FTP na svůj server a stáhnout kompletní zálohu databáze (48 MB). Download běžel rychlostí 100 - 140 kB/s, zkušební upload byl o něco pomalejší - kolem 40 kB/s. Během včerejška a dneška jsem linku nijak nešetřil, data jsem stahoval a nahrával a průměrná rychlost downloadu (se zapnutým ICQ a občasnou kontrolou pošty) se pohybovala neustále v rozmezí 70 - 110 kB/s. Když jsem při downloadu zkoušel telefonovat, nepozoroval jsem žádnou změnu rychlosti. Včera navíc chvílemi chumelilo a pršelo, což prý je pro bezdrátové spojení to nejhorší počasí...</p>


<p>
Rozdíl proti ADSL tedy nebetyčný, cena o necelou pětistovku vyšší. Za 1690 Kč (bez DPH) získáte linku s rychlostí 1024/256, agregací 1:20, bez datového nebo časového omezení a pevnou IP adresu, za což u Českého Telecomu zaplatíte měsíčně 5675 Kč (viz <a href="http://www.marigold.cz/adsl/">tabulka cen ADSL</a>). Nejlevnější varianta (512/128, pevná IP, bez limitu, 1:20) stojí 1490 Kč, ADSL v takové variantě přijde na 2700 - 3000 Kč. </p>


<p>
ČRa budují další a další vysílače, během uplynulého týdne byly například pokryty Tábor, Kolín a Kutná Hora. Zkuste se tedy podívat na <a href="http://www.bluetone.cz/main.php?pageid=54&lang=3&type=401&detail=1">mapu pokrytí</a>, třeba budete mít štěstí. Pokud ne, zkuste to za několik dní...</p>