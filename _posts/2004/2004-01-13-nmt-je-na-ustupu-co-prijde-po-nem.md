---
ID: 787
author: Patrick Zandl
layout: post
oldlink: 'https://www.marigold.cz/item/nmt-je-na-ustupu-co-prijde-po-nem

  '
post_date: 2004-01-13 08:29:00
post_excerpt: ''
published: true
summary_points:
- Analogové sítě první generace v Evropě ustupují nástupu GSM a 3G.
- Německý regulátor hledá využití pro frekvenci 450 MHz po síti C Netz.
- Norsko ukončí provoz NMT sítě Telenor a hledá náhradu.
- CDMA450 se jeví jako smysluplná technologie pro frekvenci 450 MHz.
title: "NMT je na ústupu. Co přijde po něm?"
---

<p>
Mobilní analogové sítě první generace jsou v celé evropě na ústupu. Prakticky neměly šanci proti GSM a v době, kdy přichází 3G, jsou jejich šance ještě menší. Koncem loňského roku ohlásil německý regulátor výběrové řízení na přidělené frekvencí německé analogové sítě C Netz fungující v pásmu 450 MHz (není to NMT, jde o vlastní systém Deutsche Telekomu). Ještě čtyři dny mají zájemci o podávání svých návrhů - RegTP dokonce ani nespecifikuje, jakou technologii by měly v tomto frekvenčním pásmu nabízet (Zdroj: <A href="http://www.regtp.de/aktuelles/pm/02885/index.html" target=_blank>RegTP TZ</A>). </p>

<p>
Podobná situace je <STRONG>v Norsku</STRONG>. Telenor provozující zdejší NMT síť požádal o prodloužení licence do konce roku 2005, v prosinci se ale rozhodl využít prodloužení licence o jediný rok a tak jeho NMT síť do konce tohoto roku skončí. V době největšího rozmachu měla tato NMT síť 190 000 klientů, dnes jich zůstává méně jak 40 000. (Zdroj: <A href="http://press.telenor.com/PR/200312/929046_5.html" target=_blank>TZ Telenor</A>) Norský regulátor mezi tím požádal zájemce o frekvenční spektrum NMT sítě Telenoru, aby mu zaslali svoje návrhy, které by mohl uvážit, co se technologie a služby týče. Norský regulátor konstatuje, že v úvahu by mohlo přijít udělení licence pro GSM400, CDMA450, TETRA nebo nějaký&#160;jiný digitální&#160;PMR standard. Nakonec také konstatuje, že licence může být udělena bez ohledu na technologii. (Zdroj: <A href="http://www.npt.no/pt_internet/eng/consultations/frequencies/150202/1712_Engelskhoering.html" target=_blank>analýza NPT</A>)</p>

<p>
Problém je v tom, <STRONG>co ve frekvenčním spektru 450 MHz postavit</STRONG>. První přicházejí v úvahu především PMR technologie jako veřejná radiová služba. Jenže většina zemí nějakou síť PMR má a většinou to není právě prosperující síť a lze pochybovat o tom, že jejích přechod na digitální standard kupříkladu Tetra by její finanční výsledky oživil. Jediný větší evropský soukromně investovaný pokus v tomto směru je Dolphin, i ten si ale nevyskakuje. GSM400 většina firem odpískala především proto, že se nikomu moc nechtělo vyrábět mobily pro toto spektrum. A tak jediná přeci jen rozšířená služba je právě CDMA450 (u nás testované Eurotelem). Jde o plně 3G síť, která dostává do vínku třetinovou frekvenční šířku oproti klasickým UMTS frekvencím a může přenášet jak hlas, tak rychlá data. Zde najdete slušnou presentaci na toto téma <A href="http://www.itu.int/ITU-D/imt-2000/documents/Slovenia/Presentations/Day%203/3.1.2_Pales.pdf" target=_blank>od Lucentu</A>.</p>

<p>
Spolu s NMT odcházejí i klasikové. Firma <STRONG>Benefon</STRONG> musela na jaře 2003 požádat o ochranu před věřiteli a to je nutno říci, že k ní věřitelé byli velmi trpěliví (Zdroj: <A href="http://www.nordicwirelesswatch.com/wireless/story.html?story_id=3035" target=_blank>NWW</A>). Nakonec se po půl roce hledání záchrany našla skupina investorů, kteří do Benefonu napumpovali 2 miliony &#8364; a firmu zachránili. Za potupných podmínek. Místo mobilů se Benefon zaměřuje prakticky výhradně na vývoj GPS služeb. (Zdroj: <A href="http://www.benefon.com/press_investors/releases/2003/19_11_2003_b.htm" target=_blank>TZ Benefon</A>)</p>

<p>
Bude zajímavé sledovat, jakou technologii a službu navrhnou zájemci o 450 MHz frekvence v Německu a v Norsku. Může to být poučení i pro nás. Zatím to nevypadá, že by bylo obchodně i technicky více smysluplných technologií, než CDMA450...</p>