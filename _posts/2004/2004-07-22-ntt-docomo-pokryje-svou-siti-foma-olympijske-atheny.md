---
ID: 1210
author: Patrick Zandl
layout: post
oldlink: 'https://www.marigold.cz/item/ntt-docomo-pokryje-svou-siti-foma-olympijske-atheny

  '
post_date: 2004-07-22 08:52:00
post_excerpt: ''
published: true
summary_points:
- NTT DoCoMo vybuduje v Athénách tři základnové stanice pro 3G síť Foma.
- Uživatelé Foma budou v Athénách telefonovat za japonské sazby.
- Foma bude v Athénách fungovat od 30. července do 30. září.
- Pokrytí Foma v Athénách nezahrnuje olympijský areál.
title: 'NTT DoCoMo pokryje svou sítí Foma olympijské Athény

  '
---

<p>
Zajímavým způsobem se rozhodl řešit japonský operátor NTT DoCoMo problémy s 3G roamingem na olympijských hrách v Athénách. Jeho síť Foma totiž není kompatibilní se sítěmi evropskými a navíc ani nemá s řeckým operátorem podepsanou roamingovou dohodu, takže ani zapůjčení evropských 3G mobilů by nepomohlo. A nutit zmlsaným japonským uživatelům evropské GSM, to už byla na pyšné NTT docela silná káva. A tak se řešení našlo - NTT DoCoMo od 1. srpna pokryje třemi základnovými stanicemi část Athén a tyto základnové stanice propojí pronajatým okruhem se svou ústřednou v Japonsku. </p>
<p>
Výsledkem toho bude, že uživatelé sítě Foma budou moci telefonovat z Athén za japonské sazby, protože budou přihlášeni do japonské sítě Foma. Po řecku tedy budou volat za peníze Japonsko -&gt; Řecko, volání na Japonská čísla je přijde na lokální tarif. A budou moci samozřejmě používat všechny služby jako je videotelefonie, posílání obrázků a mailů, což by v roamingu v současné situaci šlo dosti ztuha (=vůbec).</p>
<p>
Foma bude fungovat od 30. července do 30. září a pokryje v Athénách některé turisticky zajímavé lokality a slušnou část města, nikoliv však olympijský areál, na tom se provozovatelé nedohodli. </p>
<p>
PS: Nějak se nemůžu dobrat k tomu, zda je správně česky Athény nebo Atény (google říká, že se to používá tak i tak). Řecky je to samozřejmě Afina :) </p>
<p>
PPS: Podobnou technologii kdysi použil i Eurotel tuším v Bosně, kdy pro českou jednotku spustil svoji BTS připojenou snad přes satelit. Že bych to ale považoval za dlouhodobé řešení roamingových problémů, se říci nedá... </p>