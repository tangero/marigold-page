---
ID: 866
author: Patrick Zandl
layout: post
oldlink: 'https://www.marigold.cz/item/verizon-tipnul-aukci-cisla-212-867-5309

  '
post_date: 2004-02-18 05:38:00
post_excerpt: ''
published: true
summary_points:
- Aukce telefonního čísla 212-867-5309 dosáhla na eBay až 200 000 USD.
- Verizon zrušil aukci čísla, protože John neměl právo ho prodávat.
- John se odvolává na zákon o přenositelnosti, ale spor je o změnu kontaktu.
- Dražitel chtěl na čísle zřídit erotickou linku, což se dalo očekávat.
title: "'Verizon típnul aukci čísla 212-867-5309"

  '
---

<p>
Ještě včera večer, když jsem se díval, jak pokračuje aukce čísla 212-867-5309 (to je to číslo z písničky Tommy Tutone), bylo na "tachometru" více jak 80 000 dolarů. Aukce se sice jednu chvíli přehoupla přes 200 000 USD, tedy k pěti milionům korun, pak ale zasáhlo eBay, prověřilo pár přihazujících a cena se dostala zpět k osmdesáti tisícům dolarů, tedy na "pouhé" dva miliony korun. Údajně se ještě vyšplhala přes 90 000 USD, to jsem ale už nezaregistroval. A mezi tím zasáhl Verizon, telefonní operátor, u něhož je číslo připojeno. <STRONG>Verizon prohlásil, že je vlastníkem čísla a na eBay toto číslo nabízející John ho nemá právo prodávat.</STRONG> eBay na to konto aukci smazalo. </p>

<p>
Ono je to tak: John se odvolává na zákon o přenositelnosti čísla, což má sice pravdu, ale ten se týká případu, kdy by on sám chtěl přejít k jinému operátorovi. Pak by Verizon musel sklapnout a číslo převést k jinému operátorovi. V tomto případě chce John změnit účetní kontakt, což je věc zcela pod kontrolou Verizonu. Jasně o tom hovoří následující výňatek z předpisů:</p>

<BLOCKQUOTE dir=ltr style="MARGIN-RIGHT: 0px">
<p>
<EM>From 11 FCC Rcd 8352:<BR><BR>"See 47 U.S.C. 153(30). In our Notice, we defined three types of number portability: (1) service provider - the ability to retain one's number when changing service providers; (2) service - the ability to retain one's number when changing services; and (3) location - the ability to retain one's number when changing physical locations. Notice, 10 FCC Rcd at 12355-56." </EM></p>
</BLOCKQUOTE>
<p>
Na druhou stranu už se objevilo pár názorů právníků, kteří tvrdí něco jiného a jsou ochotni jít do sporu. Jak by ne, Verizon je tučné sousto, případ mediálně lákavý (o aukci informovala velká část amerických médií) a ani z amerického pohledu nejde o tak malé peníze - zvláště, když uvážíme ohodnocení psychické újmy...&#160;</p>

<p>
<STRONG>Osobně zcela přesně nechápu, proč to Verizon dělá</STRONG>. Administrativně jde o jednoduchý zákrok - nejprve se linka včetně čísla převede na někoho jiného a pak může být číslo přeneseno k jinému operátorovi. Že by slo o princip? To se mi moc nezdá. Zatím to tedy vypadá tak, že někdo ve Verizonu nepřeje Johnovi pár tisícovek dolarů. Přitom by jen stačilo, aby John aukci nevyhlásil jako prodej čísla, ale přednostní právo na převod linky včetně čísla, samozřejmě s tím, že vše nemusí klapnout. Tak uvidíme. </p>

<p>
A na závěr, už jsem našel i zprávičku od jednoho dražitele, co s tím číslem chce dělat - chce na něm zřídit erotickou linku. To se dalo čekat :)</p>

<p>
Mimochodem, jak by dopadla dražba hezkého čísla u nás? Když se najdou lidi, kteří si uplatí hezkou SPZ (či jak se to dnes jmenuje), jistě by se našli zájemci o hezké číslo. </p>

<p>
O případu tohoto telefonního čísla píše <A href="http://blog.vozovna.cz/2004-02.html#180036" target=_blank>i KyberŠmok</A>. A <A href="http://blog.vozovna.cz/2004-02.html#160900" target=_blank>tady vysvětluje</A>, co to bylo za písničku, podle které se to číslo stalo známým.</p>