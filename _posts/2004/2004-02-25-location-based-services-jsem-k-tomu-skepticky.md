---
ID: 881
author: Patrick Zandl
layout: post
oldlink: 'https://www.marigold.cz/item/location-based-services-jsem-k-tomu-skepticky

  '
post_date: 2004-02-25 16:42:00
post_excerpt: ''
published: true
summary_points:
- Lokalizace polohy využívá Cell ID (nepřesné) nebo GPS (nutný modul v mobilu).
- Webraska nabízí externí GPS pro smartphony s měsíčním paušálem 300-500 Kč.
- Vysoký paušál LBS služeb je pro občasné uživatele neekonomický.
- Autor preferuje jednorázové platby za zjištění trasy přes operátora/WAP.
title: Location Based Services – jsem k tomu skeptický
---

<p>
Protrpěl jsem několik přednášek o Location Based Services (LBS). Přednášky byly z větší části postavené na presentaci konkrétních produktů a nebylo to zase tak zajímavé. Služby založené na znalosti polohy jsou v mobilních sítích s oblibou velmi diskutované, všechna řešení ale mají svoji nevýhodu. V zásadě jsou dvě možná řešení: lokalizace na bázi znalosti Cell ID, což je docela nepřesné (s tolerancí stovek metrů) nebo na bázi GPS, což předpokládá vestavbu GPS modulu do mobilu. Existují kombinace (představuje je třeba Siemens), kdy lokalizace polohy podle Cell ID zrychlí samotné přesné určení polohy podle GPS. Jenže v každém případě (tedy použitelném případě)&#160;to předpokládá vestavět do mobilů něco, co v nich dneska není, tedy GPS. Hodně firem (jako Webraska) to řeší externím GPS, které připojíte k smartphone a dohrajete do něj patřičný software. Webraska má to GPS připojitelné kabelem, existují ale i propojené přes bluetooth. </p>

<p>
Až potud to vypadá dobře, pokud odmyslíme opruz s připojováním GPSky. <STRONG>Trochu větší problém mi dělá obchodní model.</STRONG> Webraska i další firmy předpokládají, že <STRONG>uživatel bude platit měsíční paušál pohybující se mezi 10-15 &#8364; tedy kolem tří až pěti stovek měsíčně.</STRONG> Kromě toho vás asistenční služba vyjde na další euro a další peníze stojí stahování map, webraska si spočítala, že uživatel vynese operátorovi dalších 17-20 &#8364; měsíčně, tolik to vychází u jejích uživatelů. </p>

<p>
Takto definovaná služba může být zajímavá pro velmi aktivní uživatele. Jenže ti nevytvoří velkou masovou základnu. Na to, abych v cizím městě našel místo, kam jdu, nebo kde bych chtěl být, si nekoupím zařízení za 400 &#8364; a nebudu platit mastný měsíční paušál, když tento problém neřeším obden. Když ho řeším jednou za týden nebo za dva, vyplatí se mi v tom městě koupit si mapu, průvodce, zeptat se. Mapa zůstane, za zeptání nic nedám. Pokud by mělo jít o jednorázovou platbu řekněme 30 Kč, na základě níž mi někdo zjistí, co potřebuju zjistit a nebudu muset kupovat GPS, tak prosím, to je něco jiného. více se mi tedy líbí řešení, kdy zavoláte operátora nebo přes wap vyplníte odkud kam se chcete dostat a ono vám to pošle MMS zprávu s detaily trasy, dopravním spojením a případně fotkou a otvírací dobou podniku či úřadu, kam míříte. LBS je na první pohled sympatická technologie, ale chybí mi u ní smysluplný (=zákazníkem hromadně akceptovatelný) business model. A nebo jsem zase něco nepochopil... </p>