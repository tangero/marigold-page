---
ID: 1089
author: Patrick Zandl
layout: post
oldlink: 'https://www.marigold.cz/item/mobilni-hry-na-bezdratove-strede

  '
post_date: 2004-04-16 08:50:00
post_excerpt: ''
published: true
summary_points:
- Mobilní herní trh 2010 měl dosáhnout trojnásobku obratu PC her.
- Eurotel vyžaduje u her češtinu, T-Mobile s tím nesouhlasí.
- Hardcore hráče lze snadno získat, masový trh mobilních her obtížně.
- Redboss.cz buduje komunitu hráčů, Eurotel na komunity nesází.
title: Mobilní hry na Bezdrátové středě
---

Jak vypadá trh s mobilními hrami v ČR a ve světě? O tom se mluvilo a diskutovalo na Wireless Wednesday a zde jsou sumarizované postřehy z toho...<!--more--><p>
Ve středu jsem moderoval diskusní panel na <A href="http://www.tuesday.cz/detailAkce.aspx?id=187" target=_blank>Wireless Wednesday</A> věnovaný mobilním hrám, díky čemuž jsem se na WW taky po delší době dostal. A tak jsem se rozhodl z toho udělat malý zápis a zamyšlení nad tím, o čem se tam mluvilo. Včera jsem to už vážně nestihl...</p>

<p>
Nejdříve byly dvě presentace, tu první měl <STRONG>Thomas Lindgren</STRONG> z <A href="http://www.gamefederation.com/" target=_blank>GameFederation.com</A>. V jeho presentaci jsem především <STRONG>nedůvěřivě zíral na tabulku odhadů obratů v mobilně-herním a PC průmyslu. </STRONG>Zatímco ještě v roce 2003 měl herní průmysl pro mobily obrat 587 milionu dolarů, v roce 2010 má mít obrat 6928 milionu dolarů, skoro trojnásobek obratu ve hrách pro PC v té době, jenž má poklesnout. A zhruba polovina obratu v konzolových hrách. Tomu vážně někdo věří? </p>

<p>
T. Lindgren také uvedl několik zajímavých čísel. Tak především průměrná mobilní hra stojí v Evropě 3,5 Euro za stažení, pokud jde o single player hru, má lifetime 2-3 měsíce u operátora. 95% trhu jsou single player java hry. Budoucnost je podle Lindgrena v síťových hrách a v nalezení nového konceptu. Později při diskusi jsem se ptal, jaký nový koncept to podle něj má být, ale nic konkrétního nenadhodil, jen připomněl, že zakladatel jeho firmy investoval 10 milionů euro do výzkumu této odpovědi. Tak uvidíme, co vyzkoumají. </p>

<p>
Druhý presentující byl <STRONG>Bohumil Voháňka, který má v Eurotelu</STRONG> na starosti Mobile Etertainment, tedy pařbu her. Těšil jsem se na konkrétní čísla, žádná nebyla, jeho presentace byla docela krátká, ale myslím, že povedená a přínosná. </p>

<p>
Tak především Eurotel požaduje u her češtinu a podle svých průzkumů prý 20-30% zákazníků hru v angličtině raději nekoupí. Do toho se mírně vložil z řad diváků někdo z T-Mobile, jehož jméno jsem si bohužel nezapamatoval, nicméně šlo o člověka na ekvivalentní pozici vůči B. Voháňkovi a ten pravil, že zkušenost T-Mobile je odlišná a že to lidem nevadí. Jelikož se presentace zastavila právě na snímku nějaké autíčkové hry, kde bylo obrovským nápisem napsáno Go! a my jsme si všichni představovali, jak Eurotel překládá Jeď, nesl se sálem dusený smích.</p>

<p>
Voháňka také uvedl, že český trh s m-hrami má trochu jiné výchozí technické parametry. Polovina telefonů je zde vybavena černobílou Series 30, zatímco v Evropě polovina už má barevnou Series 40 (to jsou Nokie), u nás je nezvykle silný Siemens. Podle Eurotelu máme ve výbavě mobily až dvouleté zpoždění na EU. </p>

<p>
Další poznatek Eurotelu byl o tom, že <STRONG>uživatelé Series 60 více stahují</STRONG>. Tento poznatek jsem zaslechl už v Cannes, kde presentující operátor pravil, že většími dotacemi podporují prodej lepších mobilů. Moje výhrada k tomuto faktu je, že je to podle mne obráceně - aktivnější a vzdělanější uživatel si koupil lepší mobil, tedy Series 60 a také jeho možnosti využívá. Čili rozdat hromadu Series 60 telefonů nepřinese kýžený efekt. </p>

<p>
Voháňka mluvil o cenách her (mluvíme dále jen o mobilních hrách!), které jsou nižší než v EU a to zhruba třikrát. Podle něj ceny her v ČR postupně porostou bez negativního vlivu na počet stahování, v EU zůstanou nebo mírně klesnou. Eurotel se rozhodl udělat několik cenových stupňů, přičemž 100 Kč je podle něj "magická hranice", zatímco cenové rozdíly ve výši 5-10 Kč nejsou pro uživatele podstatné. </p>

<p>
Drobné poznatky: Brandované hry (LOTR atd) fungují a prodávají se, byť jsou citelně dražší. Eurotel také touží po silné java online multiplayer hře. K této tužbě se vrátím. </p>

<p>
<BR>Mimo jiné uvedl žebříček her prodávaných přes Eurotel: </p>

<p>
1- Tartax Reloaded (Amaio) - prej uspesna proto, ze zavedla koncept "vtipnych komentaru toho co se deje ve hre" <BR>2 - Aliens Attack (United Pages - <A href="http://www.upmobile.net/">www.upmobile.net</A>, cesi) - napodobenina Space Invaders, prý se ale oproti originálu chytla hlavně proto, že se dá s raketkou pohybovat nejenom do stran, ale i nahoru a dolů. <BR>3 - Biorytmy (UP) <BR>4 - Amaio Hokej <BR>5 - Speed Devils (Gameloft) - zavodni pitomost s dobrou grafikou <BR>6 - Snowboard Cup (Amaio) <BR>7 - Glum (Nostromo) - prvni z branded LOTR her, model Tamagochi <BR>8 - Gandalf - Aura zla (ditto) - plošinovka <BR>9 - Kamasutra (Amaio) <BR>10 - Shoda partneru (UP) </p>

<p>
Propadáky jmenoval dva:&#160;<BR>- Minolovka (Amaio) - klasické Windows miny. Propadla proto, že oproti klasickým minám má přidané rozšiřující funkce, na které uživatelé nejsou zvyklí a nelíbí se jim. <BR>- Gimli (Nostromo) - LOTR - nabarvena klasicka bludistovka, příklad propadajícího brandu, protože Gimli je tu za debila a to se lidem nelíbí.</p>

<p>
<STRONG>Java hry podle úspěšnosti žánru:</STRONG><BR>1. Akční<BR>2. Brandované<BR>3. Sportovní<BR>4. Erotické<BR>5. Logické<BR>6. ostatní</p>

<p>
Důležitý poznatek z Voháňkovi presentace: <STRONG>je snadné získat hardcore hráče, ale nikdo neví, jak získat masový trh a běžné uživatele.</STRONG> Tohle je podle mne téma jedna v mobilních hrách, protože vzhledem k aboslutním číslům, v jakých se mobilní hry pohybují, se tento trh pomalu dostává ze statistického hlediska z úrovně statistické nepočitatelnosti do úrovně statistické chyby. Pokud o chvíli později přiznal Jan Řežáb z Redboss.cz, že jejich veleúspěšné<STRONG> hry StrategyWar se prodalo "hodně přes tisíc", takže řekněme mírně pod dva tisíce kusů</STRONG> <EM>(kdyby více, řekl by hodně přes dva tisíce :)</EM>, tak toto číslo v zemi, kde je téměř deset milionů aktivních SIM karet hluboko pod úrovní, kterou bych nazval <EM>"zájmem o mobilní hry".</EM> Zatím si mobilní hry stáhli opravdu jen velcí fandové, ty oblíbená čtyři procenta "early adopters", kteří si koupí cokoliv nového, aby to vyzkoušeli. To také může znamenat, že výše uvedené statistiky nejsou k ničemu, že trh se posune někam jinam nebo se také ukáža, že o žádný masový trh nejde.</p>

<p>
<STRONG>Proč mám svoje pochybnosti o mobilních hrách?</STRONG> Zatímco k běžné hře si uděláte pohodlí, přinesete si colu a popkorn k počítači, zatáhnete si záclony, osolíte repráky a ponoříte se do hry, s mobilem vás tohle nečeká. Majitel herního mobilu má doma počítač a je pravděpodobné, že si raději zahraje na velkém počítači, než na malém mobilu. Takže mobilní hra přichází v úvahu někde na cestě nebo při čekání. V takovém případě jistě zaboduje nějaký "rychlík" - hra, kde se rychle něco děje, protože v čekárně u doktora nemůžete doktorovi říct, že přijdete, jen co dohrajete level. A je občasné hraní her na mobilu důvodem, proč za ně utratit stokoruny? Obávám se, že pro normálního člověka <EM>(a to čtenáři Marigolda asi jaksi nejsou)</EM> nikoliv. Pokud, tak si vystačí s vestavěnou a zdarma hrou ve svém mobilu... jenže třeba se pletu :)</p>

<p>
V panelové debatě byli účastni ještě <STRONG>pánové Miloš Enderle z </STRONG><A href="http://www.logos.cz/" target=_blank><STRONG>Logosu</STRONG></A><STRONG> a Jan Řežáb z </STRONG><A href="http://www.redboss.cz/" target=_blank><STRONG>Redboss.cz</STRONG></A><STRONG>.</STRONG> Logos pracuje na hrách pro Eurotel v oblasti SMS a WAP her, nyní se pouští i do Java her, postupem času M. Enderle prozradil, že jejich <STRONG>wapová verze IQ testu měla ve špičce dva miliony page views</STRONG> (stažení wap stránek) za měsíc, což jsou slušná čísla. Enderle také prozradil, že dnes jejich hry firmě přinášejí měsíčně "malé statisíce" a že hodlají trh dále rozvíjet. Logos podle Enderleho vsází hlavně na hry, kde mohou hráči něco získat, kde o něco hmotného hrají, o nějakou cenu. V tomto ohledu by měla následovat i multiplayer hra Logosu v Javě, kde bude možno se sázet. Enderle také, když se mluvilo o nových konceptech, nastínil myšlenku, že uživatelé dostanou hru za směšnější peníze a budou platit za další levely nebo potečou vývojářům peníze z multiplayer her. </p>

<p>
<IMG height=128 alt="Strategy War" src="/wp-content/uploads/strategywar.gif" width=128 align=right border=1>Redboss.cz je zajímavý projekt - je to takový nadšenecký start-up, který rozdmýchává Jan Řežáb, schopný <EM>(a ještě ne všeho schopný!)</EM> sedmnáctiletý mladík. Výsledky Redbossu jakožto portálu mobilních her v ČR jsou docela úctyhodné, webu se kolem sebe podařilo nashromáždit jak vývojářskou, tak uživatelskou komunitu a vyprodukovali několik zajímavých her, z nichž mezi ty nejzajímavějších bych započetl Duna klon <A href="http://www.redboss.cz/cz/shop_j2me/view_game.php?id=490" target=_blank>Strategy War</A>. Myslím, že bylo zajímavé poslechnout si názory někoho, kdo za sebou nemá bohatou firmu finančně mu dekující záda, někoho, kdo se musí postarat od počátku o první i poslední korunku. Řežáb také docela otevřeně přiznal čísla prodejnosti her, už jsem ho citoval, díky tomu si můžete udělat představu o objemu trhu u nás. Dlužno dodat, že Strategy War jsou také v akci Eurotel Live! za korunu, výše uvedený výsledek tuto akci nezahrnoval. </p>

<p>
Řežáb také <STRONG>kontroval Voháňkovi a jeho názoru, že komunita se kolem mobilních her neutváří. </STRONG>Řežáb upozornil, že kolem Redbossu je velká komunita uživatelů, kteří si mezi sebou hry doporučují, radí si a tím zvyšují i prodej a také selektují, které hry má a nemá cenu hrát, čímž také dávají zpětnou vazbu, co a jak vyvíjet. Tady jsem se trochu ztratil, protože mi není jasné, kde Voháňka vzal svá předchozí tvrzení, proč jednotlivé hry uspěly a neuspěly - původně jsem měl dojem, že to vyčetl z nějakých diskusí k té hře, což je asi tak rozumný postup, jenže Voháňka připomenul, že Eurotel komunity nebuduje a nevsází na ně. Možná si Eurotel udělal nějaký průzkum. Jak jinak by si lidé mezi sebou řekli, která hra je dobrá a která ne, než v komunitě? Vždyť by si i stahovali ty mizerné, prakticky žádné recenze her nevycházejí...</p>

<p>
Vtipný byl okamžik, kdy se mluvilo o kompatibilitě zařízení a vývoji pro nejrozdílnější hardware, kdy Řežáb konstatoval, že Strategy War je příliš náročná a na Sony Ericsson T610/630 ji prostě nenaportují, ačkoliv zájem je - procesor v telefonu nestíhá kreslit. V první řadě, kde seděl zástupce Ericssonu, zavládl smutek... </p>

<p>
Hovořilo se také <STRONG>o multiplayer hrách</STRONG>. Já jsem na začátku připoměl, že latence GPRS přesahuje půl vteřiny a jitter se pohybuje v řádu stovek milivteřin, což nejsou čísla vhodná pro online multiplayer hry. Enderle poznamenal, že v multiplayer je budoucnost, že i ty problémy se dají řešit například tahovým uspořádáním hry a že větší problém vidí v tom, jak se budou hráči potkávat a navazovat kontakty pro multiplayer. Logos připravuje multiplayer portál pro své hry, kde by se právě toto dělo, nějakou obdobu Nokia Arena. Všichni se nicméně shodují, že budoucnost je v multiplayer hrách a to i přes bluetooth, kde latence toliko nehrozí.</p>

<p>
Poslední důležitý aspekt, na který si vzpomínám: mluvilo se o distribuci her. Jak Enderle tak Řežáb vsázejí hlavně na <STRONG>impulsivní nákup pomocí PR SMS</STRONG>. </p>

<p>
Tak to je asi všechno, co mne napadá. Já sám jsem k mobilnímu hraní skeptický, připadá mi, že je to záležitost opravdu jen pro hardcore pařany, navíc všechna čísla jako prognózy, která jsem kdy viděl, byla vycucaná z prstu, nebo se pohybovala v tak směšných absolutních číslech, že se na tom nedá stavět. I Logos, pokud říká, že mu mobilní hry vynášejí malé statisíce měsíčně <EM>(a to tu bude král v mobile-gaming příjmech)</EM> - to přeci v ekonomickém překladu znamená, že to ospravedlňuje zaměstnávat na ně jednoho, max dva lidi, protože ti se akorát tou částkou zaplatí...</p>

<p>
<EM>PS: Přišlo docela dost lidí, sál byl plný, i Michal si odpustil slibované házení rajčat, tak to snad byla docela úspěšná a zajímavá akce.</EM></p>