---
ID: 1140
author: Patrick Zandl
layout: post
oldlink: 'https://www.marigold.cz/item/mms-a-burzovni-zpravy

  '
post_date: 2004-06-10 08:23:00
post_excerpt: ''
published: true
summary_points:
- T-Mobile kurzy akcií jsou nepoužitelné, nabízejí jen RM-Systém, nikoliv hlavní burzy.
- Kódy akcií RM-Systému (ISIN, BIC) jsou obtížně zapamatovatelné oproti americkým
  zkratkám.
- Profesionální obchodníci nevyužijí kurzy na mobilu, potřebují realtime software
  s více monitory.
- Služba kurzů na mobilu by mohla být pro drobné investory, ale těch je v ČR málo.
title: "MMS  a burzovní zprávy"
---

<p>
Zamýšlel jsem se ještě jednou nad rozhovorem s R. Mahlerem v Týdnu a jeho výrokem, že nemá smysl služby zlevnit, ale nabídnout takové nové, které lidi budou chtít. A jako příklad zde byl uveden odběr kurzů akcií přes MMS. </p>
<p>
Pokud jste četli Arturovo zamyšlení nad tím rozhovorem, dozvěděli jste se, že zná jednoho člověka, co používá kurzy akcií. To jako já. A to ještě ne na mobilu. A tak jsem se rozhodl po dlouhé době podívat, <strong>jak vypadají kurzy akcií na T-Mobilu</strong>. A víte, co je legrační? Jsou nepoužitelné &#8211; mají jen RM-Systém, tedy ani českou hlavní burzu, ani americké burzy. </p>
<p>
Druhý problém souvisí se samotnou burzou. Musíte totiž určit, o jakou akcii máte zájem o to buďto jejím ISIN nebo BIC kódem. Kupříkladu pro ČEZ je BIC BAACEZ, zatímco ISIN CZ0005112300. To se pamatuje opravdu velmi snadno&#8230; nepamatuju si to ani já, našel jsem si to na webu RM-Systému. Oproti tomu na americké burze jsou zkratky tří až pětipísmenné, přičemž nejobchodovanější firmy mají písmena tři <em>(NOK  je Nokia),</em> slabší firmy mají čtyři<em> (TIWI je TIW, vlastník Oskara)</em> a propadáci mají pět <em>(ty jsem nikdy neobchodoval s výjimkou nějakých rudných dolů, akcie za 0.02 USD - už jsem je nikdy neviděl)</em>. Takže si snadno zapamatujete kód akcie a pak už s ním pracujete. Jsou firmy, u nichž si nepamatuju název, jen kód akcie &#8211; třeba ANSI, moje oblíbená biotech firma <em>(něco jako Advenced Neurosystems? fakt nevím, ale jsou velmi dobří...).</em>  Jak si máte tedy pamatovat české kódy? A navíc, když jsem do SMS zadal BAACEZ, přišly mi dva kurzy &#8211; jeden je České Zbrojovky a druhý je ČEZu. Měl mi přijít jen ten ČEZu, protože dvě akcie nemohou mít stejné BIZ. Evidentně se soft na druhé straně snažil analyzovat, co jsem zadal a pro jistotu mi poslal ještě Zbrojovku. </p>
<p>
Třetí problém je největší. <strong>Proč službu kurzů na mobilu používat?</strong> Pokud jste profi obchodník, je vám RM-Systém na houby, protože na něm se velké obchody nedělají. Potřebujete NYSE, Nasdaq, XETRu, český SPAD a KOBOS. Možná pro kontrolu Londýn, Tokio. A hlavně &#8211; je iluze, že služba burzy na mobilu je služba pro obchodníky. Pokud obchodník obchoduje, je přilepený na nějakém realtime software, má dva až čtyři monitory, na kterých sleduje burzy a jen v případě, že je to akcio-ucho jako já, spokojí se s jedním monitorem, což je naprosté minimum. Jak by asi sledoval real-time kurzy akcií na mobilu, kde je kurz zastaralý už v době, kdy vstupuje do SMS centra? Jak by asi podával pokyny k prodeji? Telefonicky? WAPem? Ufff&#8230;</p>
<p>
Kurzy na mobilu jsou dobré pro soukromé investory, jaké známe ze západních zemí &#8211; tedy pro lidi, kteří vydělali nějaké peníze a uložili je do cenných papírů, se kterými obchodují málo, řekněme jednou za půl roku maximálně (to je lhůta, po které je zisk z akcií nedaněný). Takový zubař si koupí akcii Nokie a jednou za čas si vzpomene, že by se mohl podívat, jak jeho akcie stojí. A tak vezme mobil, vyťuká SMS s textem AKCIE NOK a přijde mu MMS zpráva s hezkým povídáním o tom, jak se Nokia akcie vyvíjí, graf kurzů, minima, maxima, pár dalších hodnot, eventuelně nějaká prognózička. Ano, takové služby v cizině fungují a jsou používané, protože tam se lidi naučili investovat do akcií a berou je jako své úspory. U nás jsme se naučili, že akcie jsou něco jako toaletní nebo tapetový papír, takže soukromých investorů je tu minimum. I kdyby taková služba existovala, nebude ji prakticky nikdo používat, protože počet soukromých držitelů akcií je zde velmi malý, dost malý na to, aby se inteligentní formu MMS burzovního zpravodajství vyplatilo dělat. Možná za dvacet let, až vyprchají vzpomínky na Trendy, Private Investory, Kožené a další toaletizátory akcií&#8230;</p>
<p>
Výsledek zamyšlení: čeští operátoři mají smůlu. Pro akciové kurzy zde není zdaleka taková audience, jako v rozvinutých částech světa.</p>