---
ID: 858
title: 'První nalezená WiFi restaurace: Jáma'
author: Patrick Zandl
post_excerpt: ""
layout: post
oldlink: >
  https://www.marigold.cz/item/prvni-nalezena-wifi-restaurace-jama
published: true
post_date: 2004-02-13 14:23:00
---
<p>
Dneska jsem našel první skutečnou restauraci, kde nabízejí WiFi. Já vím, existuje pár restaurací, kde WiFi nějakou shodou okolností chytnete například díky tomu, že je vedle nečí hotspot, nebo že tam hotspot zavedl Telecom (KFC, KávaKávaKáva), tohle je ale první restaurace, o které vím a která si sama vlastními silami zřídila WiFi hotspot pro své hosty. A ještě ke všemu zdarma. Jmenuje se Jáma a je v ulici V Jámě, kousek od Václaváku. </p>

<p>
Zjistil jsem to jednoduše. Měl jsem v Jámě schůzku a když jsem do ní vcházel, zahlédl jsem velký plakát u vchodu s nápisem WiFi. Zmátlo mne to - v restauracích se zpravidla nečeká, že by věděli, co je to WiFi a pomyslel jsem si, že se tak pojmenovala nějaká kapela, která tam bude vystupovat. A když jsme odcházeli, rozhodl jsem se podívat, o co jde, abych se tu mohl rozhořčit nad tím, jak debilně se ta kapela jmenuje. A ejhle, toho bych se nenadál. Na plakátu opravdu psali, že v prostorách restaurace je WiFi pokrytí pro zákazníky zdarma, aby mohli při kávičce surfovat. A protože kolega měl s sebou Tungstena s WiFi, ihned jsme to otestovali. </p>

<p>
Ukázalo se, že WiFi funguje s Tungstenem prakticky jen v nekuřáckém salonku, kde jsou cca tři stoly (a také stolek s počítači fungující jako internet kavárna). Evidnetně tam mají APčko, které za roh přes tlusté zdi nedosvítilo - on také ale Tungsten nemá zrovna moc dobrou anténu, takže je možné, že s notebookem a PCMCIA by se dalo posedět i v okolí. </p>

<p>
Abych to zkrátil, tohle je přesně aktivita dle mého gusta. Kromě toho, že Jáma patří v okolí Václaváku mezi levnější a příjemnější restaurace (hlavní chod v poledním menu za&#160;75 Kč je v okolí václaváku málo obvyklá záležitost), má nyní ještě WiFi. A navíc má personál, který věděl, o co jde. Gratuluji a zanáším do svého adresáře... Mají i webové stránky <A href="http://www.jamapub.cz/" target=_blank>a to zde</A>.</p>

<p>
PS: Pokud víte o nějaké další restauraci, kde mají WiFi, samozřejmě pište - hotspoty z okolí neberu.</p>
