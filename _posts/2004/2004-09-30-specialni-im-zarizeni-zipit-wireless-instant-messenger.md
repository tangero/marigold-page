---
ID: 1342
title: >
  Speciální IM zařízení Zipit
  Wireless Instant Messenger
author: Patrick Zandl
post_excerpt: ""
layout: post
oldlink: >
  https://www.marigold.cz/item/specialni-im-zarizeni-zipit-wireless-instant-messenger
published: true
post_date: 2004-09-30 08:22:00
---
<p>
Na trh v USA má přijít speciální instant messagingové zařízení <a href="http://www.target.com/gp/detail.html/sr=2_1/qid=1095139879/ref=sr_2_1/601-7954806-9197729?asin=B0002ZYJ78&amp;qid%5F=1095139879">Zipit</a>. Stát bude 99 dolarů a umožní připojit se přes WiFi k bezdrátové síti a používat vestavěný IM klient podporující MSN, AOL, Yahoo a ICQ. Monochromatická obrazovka, neidentifikovatelný a zřejmě nerozšiřitelný operační systém, plná QWERTY klávesnice, děti se po tom mají utlouci. </p>

<div class="leftbox"><img src="/wp-content/uploads/1/20040930-zipit-im.jpg" alt="Zipit Wireless Instant Messenger" width="150" height="150" /></div>
<p>
Není to zcela nový koncept, pamětníci jistě vzpomenou <a href="http://www.cybiko.com">Cybiko</a>, později před krachem zachráněné a odkoupené herním vývojářem InFusio. Byl to o něco zajímavější koncept založený na vytváření ad-hoc sítí a psaní si z Cybika na Cibiko. Propadl. Zipit má své šance v USA, kde rodiče nemají tak hluboko do kapsy a pár tisíc krabiček se může prodat, protože od dětí bude klid a budou trochu pod kontrolou. </p>

<p>
Na druhou stranu to znamená, že o IM je stále neutuchající zájem a o to více mne překvapuje, jak málo to zajímá mobilní operátory v Evropě. Wireless Village je existující specifikace, v nových telefonech se objevují klienti, ale prakticky žádný operátor je nepodporuje, takže uživatelé, pokud je to moc zajímá, mohou hledat alternativní cesty, těch je ale málo a většinou je využijí jen fandové. Pro chytré telefony je tu například <a href="http://www.agilemobile.com">Agile Messenger</a> (momentálně zdarma) – jenže javových klientů je pomálu a jsou různě kvalitní. </p>

<p>
Operátoři tlačí uživatele do používání SMS, jenže SMS zprávy jsou v Evropě docela drahé, nejdražší v Holansku (21 centů) a v Německu (19 centů), což je už přes 6 Kč. Takže operátoři nikam s IM nespěchají…
</p>
