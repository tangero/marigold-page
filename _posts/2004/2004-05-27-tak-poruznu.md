---
ID: 1056
author: Patrick Zandl
layout: post
oldlink: https://www.marigold.cz/item/tak-poruznu
post_date: 2004-05-27 08:01:00
post_excerpt: ''
published: true
summary_points:
- Marigold má nečekanou návštěvnost z dotazů na "Sluha dvou pánů" a SuperStar.
- Autor nechápe popularitu SuperStar a preferuje hudbu Vivaldiho, Vangelise a Čechomoru.
- Autor koupil knihu MySQL za 21 dní a plánuje vylepšení databáze hotspotů.
- Děda autora po slabším infarktu preferuje papírové dopisy před e-maily.
- Dita žádá o americké vízum a musí vyplnit obsáhlý formulář a doložit výpis z účtu.
- Telecom navrhuje slušnou dividendu, což autora jako akcionáře těší.
title: Tak porůznu&#8230;
---

<p>
Občas se dívám, jaké dotazy pokládají lidé vyhledávačům, než dorazí na Marigolda. Je to poučné čtení - zatímco dotazy z ranku ADSL a WiFi tématky se dají očekávat, poměrně velký provoz mám na dotazy jako "Sluha dvou pánů" - přičemž jsem o té hře jednou psal, nebo třeba SuperStar, přičemž si nepamatuji, že bych o tom někdy psal. </p>

<p>
Zato s údivem sleduji, kolik blogů u SuperStar píše a kolik lidí ji sleduje. Včera jsem v metru poslouchal dvě paní, které se dosti hlasitě věnovaly komentování SuperStar. Připadám si méněcenný, když nemám fundovaný názor na to, kdo tam zpívá nejlépe a tak mi odpusťe, že zůstanu u svých tradičních témat a nebudu se montovat do hodnocení zpěvu. Asi mi opravdu s moderní kulturou ujel vlak, můj pop idol je Vivaldi, pokud chci sáhnout po ultrahardcore, tak Vangelis nebo Čechomor. Na SuperStar opravdu nemám. Sledujte například u <a href="http://blog.zbroj.info/">Tokugawy</a>.</p>

<p>
Včera jsem zakoupil <STRONG>knihu MySQL za 21 dní</STRONG>, takže běží countdown (jestli titulek nelže) - už včera jsem ale pojal mírné podezření, že začínám chápat, o co u SQL jde a že by snad nemuselo být složité udělat tabulku a číst z ní přes PHP data. Tak jsem započal s vymýšlením, co všechno by v databázi hotspotů mělo být jinak a budu se muset krotit, nebo to do skonání světa neudělám. Zatím jsem všechny inovace odkládal, protože chvíli to vypadalo, že horečka hotspotů nějak ustane a když se ukázalo, že nikoliv, tak zase to vypadalo, že Lupáci udělají databázi hotspotů a budu mít konečně klid. Jenže ji ještě nemají a kdo ví, kdy budou - přišlo mi, že udělat jednu tabulku a nacpat do ní data musí být práce na den, když umíte PHP/SQL a nemusíte se to učit... :)</p>

<p>
Obdžel jsem <STRONG>dopis (papírový) od dědy</STRONG>, od toho dědy, kterému jsem instaloval internet. Psal jsem mu několik emailů a když mi došlo, že je opravdu nevyzdvihává, jsem mu poslal i knihu a podrobný návod, jak si je přečíst. Pak bylo chvíli komunikační ticho a minulý týden mi došel dopis, kde mi děda psal, že je trochu unavený, tak na experimenty s emaily nemá chuť a že si vystačí s čtením webu a že se velmi omlouvá. Závěrem dopisu se ukázalo, že dědův výraz "trochu unavený" doktoři překládají jako slabší infarkt. Budu tam muset zajet a podívat se, co za eufemismus přesně je slabší infarkt, nicméně předpokládám, že s takovým detailem děda odmítl jít do nemocnice.</p>

<p>
Dita jde dneska na americkou ambasádu žádat o vízum, jede do států na nějakou konferenci a včera vyplňovala obsáhlý formulář. Co všechno ti amíci nechtějí - jaké školy studovala nebo taky výpis z účtu za tři měsíce. Někdy mne zcela neobchodně napadá - jak vy k my, tak my k vy - hezky na ruzyni prstíky do černé razítkovací barvičky a obtisknout na papírek a vyplňovat na stojáka formulář, pak 2000 Kč&#160;vjezdní poplatek <EM>(ne, valuty nebereme, ano, směnárna je až za odbavovacím prostorem, ne tam, vás nemůžeme pustit bez víza, to dostanete po zaplacení, jak si to představujete nemít koruny a cpát se do země, co si myslíte)</EM>...</p>

<p>
Ale dobrá zpráva nakonec - Telecom navrhuje slušnou dividendu a já jako akcionář při ní nepřijdu zkrátka :)</p>