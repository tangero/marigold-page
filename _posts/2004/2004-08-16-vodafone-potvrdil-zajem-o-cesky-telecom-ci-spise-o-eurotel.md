---
ID: 1254
author: Patrick Zandl
layout: post
oldlink: 'https://www.marigold.cz/item/vodafone-potvrdil-zajem-o-cesky-telecom-ci-spise-o-eurotel

  '
post_date: 2004-08-16 07:41:00
post_excerpt: ''
published: true
summary_points:
- Vodafone projevil zájem o nákup 51 % akcií Českého Telecomu.
- Vláda požaduje minimálně 2,3 miliardy USD za 51 % akcií Telecomu.
- Vodafone zřejmě zajímá hlavně Eurotel, nikoliv pevnolinkový Telecom.
- Deutsche Telekom a Orange by se také mohli zajímat o Eurotel.
title: Vodafone potvrdil zájem o Český Telecom (či spíše o Eurotel)
---

<p>
Nadnárodní mobilní operátor Vodafone potvrdil, že má zájem účastnit se nákupu 51% akcií Českého Telecomu (to je ten balík, co vláda plus TelSource prodává). Zatím není jasné, kolik by Vodafone za Telecom nabídl, vláda by viděla 2,3 mld USD (60 miliard Kč) jako minimální cenu. S nákupem akcií by měly Vodafone radit Citygroup a Česká Spořitelna. Zdroj: <a href="http://quote.bloomberg.com/apps/news?pid=10000102&amp;sid=aEd8GgyRV1uk&amp;refer=uk">Bloomberg</a>.</p>
<p>
Vodafone prakticky nikdy nekupuje pevnolinkového operátora a když, tak jen proto, že se tomu nemůže vyhnout kvůli akvizici operátora mobilního (podíl Mannesmannu v Arcoru třeba). Nejsem tedy asi sám, kdo předpokládá, že zájem o Český Telecom má Vodafone jen kvůli Eurotelu a že první, co by Vodafone udělal (po výměně loga) je, že by Telecom odstřelil komukoliv, kdo by měl zájem. Ostatně, částka 2 mld za Telecom není nepochybně náhodná. Za 49% Eurotelu totiž Telecom zaplatil koncem roku 2003 celkem 1,05 mld dolarů, takže kdyby u ceny akcií fungovala matematika, celý Eurotel by měl cenu právě přes dvě miliardy dolarů, tedy tu cenu, kterou vláda požaduje jako minimum nabízí za celou skupinu. A to je velmi zajímavá deklarace stanoviska. </p>
<p>
Soupeřem má být Deutche Telekom, to je zatím jen předpoklad, protože pro DT by nákup Telecomu znamenal problém, co s T-Mobile a Eurotelem a Eurotel by musel prodat. DT navíc chce v T-Mobile navýšit svůj podíl, což také nebude zadarmo a kromě toho ho trápí více jak 40 mld USD dluhů, které po světě nahromadil. </p>
<p>
Třetím zájemcem by mohl být Orange (jeho lidé brousí kolem), i ten by se ale zajímal hlavně o Eurotel. Z toho pohledu je mi poněkud zastřeno, proč se současný management Telecomu snaží tak zuřivě o integraci Telecom / Eurotel, když je už je zřejmé, že zájemci by chtěli spíše samostatně mobilního operátora a pevnolinkového střelit za zbytkovou cenu. Musím se nad tím hlouběji zamyslet, ale zatím mi pointa uniká. </p>