---
ID: 1303
author: Patrick Zandl
layout: post
oldlink: 'https://www.marigold.cz/item/malicky-spor-o-cislovaci-plan

  '
post_date: 2004-09-06 08:22:00
post_excerpt: ''
published: true
summary_points:
- Autor polemizuje s Jiřím Peterkou ohledně výkladu Číslovacího plánu ČTÚ.
- Číslovací plán má zajistit soudržnost a cenovou jednoznačnost telefonních čísel.
- Připojení k internetu přes běžná čísla by nemělo porušovat Číslovací plán.
- Autor se ptá ČTÚ na oficiální stanovisko k připojování přes jiná čísla než 971.
title: Maličký spor o&nbsp;Číslovací plán
---

<p>
Lidi z ČTÚ prosím nechť dále nečtou, protože by se jen nadarmo dobře bavili nad prostotou tohoto sporu. Minulý týden jsem na Marigolda napsal, že se domnívám, že s novými tarify Víkend a Volno se mohou lidé zdarma rovněž připojovat na internet na čísla v místní a dálkové zóně, tedy nikoliv na čísla zvláštního tarifu Internet začínající 971. Posléze jsem článek doplnil o další zjištění (příkladmo ta čísla) a dal ho <a href="http://www.lupa.cz/clanek.php3?show=3614">druhý den na Lupu</a>. <a href="http://www.lupa.cz/clanek.php3?show=3617">Jiří Peterka dnes namítá</a>, že by to podle něj bylo porušení Číslovacího plánu. </p>

<p>
Nemyslím si to. Smyslem Číslovacího plánu je udržet určitou technologickou soudržnost telefonních čísel na trhu, kde je více operátorů - například s ohledem na přenositelnost čísel. To za prvé. Za druhé je určitým předpokladem z něj vzešlým jednoznačná informace, kolik za který telefonní hovor budete platit a to podle číselného prefixu (spisovně NDC - Národní směrové číslo či Přístupový kód). </p>

<p>
Číslovací plán sice stanovuje přístupový kód 9XY pro <i>&#8220;přechody z veřejné telefonní sítě do jiných telekomunikačních sítí&#8221;</i> a kód 971 pro Internet, tím se ale rozumí celostátně dostupné připojení za jednotnou cenu, kterou signalizuje právě ten prefix 971. </p>

<p>
Pokud byste jako poskytovatel nevyžadovali jednotnou cenu v rámci ČR, neměl by být problém modemové pole zapojit postaru na libovolné místní číslo, samozřejmě s tím, že tarifikace probíhá adekvátně k tomuto číslu. Smyslem Číslovacího plánu je zajistit technický manévrovací prostor (třeba přenositelnost) směrem k operátorům a směrem k zákazníkům jednoznačnou informaci o ceně spojení - ani jednu z těchto premis uvedené řešení neporušuje.</p>

<p>
Je to stejné, jako se zvláštními čísly pro audiotextové či informační služby. Pokud chcete poskytovat audiotextovou službu, očekává se, že si zřídíte odpovídající 90X číslo, protože jen z něj dostanete nějaké solidní výnosy, jež provoz služby financují. Nikdo by vám nebránil dát si takovou službu na normální telefonní číslo a řada firem ji také tak provozuje, jen jí říká helplinka, zákaznický servis, jsou na ní programy jedotlivých divadel a kin. Principiálně je to totéž, jako audiotext, provozovatel ale nechce inkasovat peníze z provozování takové služby a provozuje ji na běžných číslech. </p>

<p>
Nehledě na to, že pokud ČTÚ by opravdu vyžadovalo pro připojení do Internetu jen čísla 971, musel by tam někdo být upadlý hodně z čerstva na hlavičku, protože co by se pak dělalo s RAS přístupy? S VPN přístupy a připojením do internetu u různých firem, kde to používají adminové? Nějaká česká šaráda s tím, že by se to prohlásilo za <i>připojení do intranetu</i> a tím by se problém smetl pod stůl? Nebo by se každému po vyplnění dvaceti lejster přiřadilo 971 číslo? Brrrrr&#8230;</p>

<p>
Dlouho jsem takové vysvětlení považoval za jediné možné a logické. Pak Jiří Peterka přišel s tím druhým názorem a tím mne silně nalomil, protože už jsem přivyknul faktu, že nelogické řešení je vždy v ČR to správné. A tak jsem se zeptal na ČTÚ a uvidíme, co mi odpoví&#8230; </p>

<p>
<a href="http://www.ctu.cz/doc.php?iDoc=139">Číslovací plán v PDF najdete zde</a>.
</p>