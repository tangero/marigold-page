---
ID: 938
author: Patrick Zandl
layout: post
oldlink: 'https://www.marigold.cz/item/chello-by-to-schladit-horke-hlavy

  '
post_date: 2004-03-23 08:12:00
post_excerpt: ''
published: true
summary_points:
- UPC Chello zavedlo datové limity, což vyvolalo vlnu nevole u některých uživatelů.
- Autor chápe zavedení limitů, protože někteří uživatelé stahují nadměrná množství
  dat.
- Telekomunikační sítě kalkulují cenu služeb podle nákladů, elasticity trhu a celkového
  výnosu.
- Většina nespokojených zákazníků UPC pravděpodobně neodejde kvůli nedostatku lepších
  alternativ.
title: Chello by to schladit horké hlavy
---

<p>
Kolem zavedení datových limitů v UPC Chello se rozpoutala drobná bouře nevole, v diskusi na <A href="http://www.lupa.cz/clanek.php3?show=3283" target=_blank>Lupě se dozvídám, že Mirek Zeman je... </A>, když špatně vyhodnotil dopad omezení a dovolil si vyslovit názor, že je z části chápe - píše mu dokonce i Bill Gates, takže na tom něco bude ;)</p>

<p>
Takže se asi také přidám na stranu idiocie. <STRONG>Omezení Chella také chápu, neboť tak dlouho se chodí se džbánem pro vodu...</STRONG> Znám kolem sebe hromadu lidí, kteří sosají a sosají, přitom nechápu, co s těmi nasosanými daty dělají. Já mám doma dva počítače - na obou pracujeme s Ditou poměrně intenzivně, nahráváme jimi fotky, články, browsíme po netu, stahujeme semo tamo hudbu (filmy moc ne, já je radši v kině), software atd. Neřekl bych, že se omezuju. Přesto mám problémy se dostat nad tři giga dat, jen minule, když jsem stahoval tři CD Mandrake distribuce jsem se dostal k těm pěti gigům a Mandrake nevychází nový každý týden, natož abych měl náladu ho každý týden znovu instalovat. Nedávno jsem si dokonce downgradoval přenosovou rychlost z Chello Plus na Chello Clasic a nijak snížení rychlosti nepozoruji, jen když stahuji z Nokie nějaké SDK, tak to trvá o chvíli déle. Jsem prostě normální zákazník. </p>

<p>
Zavedení limitů jen reflektuje fakt, že služba původně počítala s nějakou průměrnou zátěží na domácí lince, jmenovitě s tím, že přes den bude sosat málo domácích uživatelů, večer více atd. <STRONG>Flat-fee bylo vyjádřením určitého průměru - nepřišlo vám divné, že Chello stojí citelně méně než pevná linka obdobné kapacity pro firmy?</STRONG> Ano, je to proto, že někdo předpokládal, že domácí připojení má nějaký (citelně nižší)&#160;průběh využívání. </p>

<p>
<STRONG>Cena v telekomunikačních sítích se tvoří poměrně jednoduše.</STRONG> Vezmete cenu, za kterou jste pořídili telekomunikační síť, přičtete úroky, za které jste na ni sehnali peníze, pak se zakloníte v koženém křesle, celý den neberete telefony a meditujete, kolik zákazníků taková služba může mít při jaké ceně <EM>(čemuž se říká cenová elasticita a vyjadřuje poměr mezi tím, kolik zákazníků získáte, když snížíte cenu a opačně).</EM> Například zjistíte, že dnes je solidní cena v Praze na přípojnou WiFi linku kolem 500 Kč měsíčně, pokud ji zákazníkovi přinesete až pod nos. Při té meditaci odhadnete, že za tuto cenu máte šanci nahnat v průběhu roku 100 klientů, což vám sčotem dá nějaké číslo, kteréžto porovnáte s náklady na stavbu sítě a na její provoz. A pak už jen posouváte po křivce elasticity nahoru a dolů, odhadujete kapacitu trhu&#160;a dumáte nad tím, zda za cenu 250 Kč opravdu seženete přes 200 klientů, abyste získali stejný či ideálně větší výnos. <STRONG>Nejde totiž o to, kolik peněz inkasujete od jednotlivce, ale kolik zinkasujete celkem z provozování sítě.</STRONG> Platí tu ještě nějaké úměry, jako že čím více klientů, tím více starostí s nimi a nákladů na jejich opečovávání, ale také tím větší stabilita firmy, protože odchod jednoho klienta není tak dramatický. A to je ve zkratce celá ekonomika telekomunikačních sítí. </p>

<p>
Chello tohle ví. <STRONG>Dobře ví, že i když mu odejde pár těch nejnespokojenějších a největších stahovačů, jen na tom vydělá, odpadnou mi přenesené stogigabajty dat a zvýší se spokojenost ostatních zákazníků, kteří záhy zjistí, že limity dat se jich moc netýkají.</STRONG> Dobře také ví, že odejít od něj není moc kam. Nejlevnější nelimitovaná ADSL nabídka se pohybuje kolem 1800 Kč měsíčně, k tomu musíte připočítat nákup nebo dvoustovkový nájem ADSL modemu, který UPC dává zdarma a mnoho lidí k tomu musí započítat i instalaci a pronájem pevné telefonní linky. Když to rozpočtete v nákladech a amortizaci, tak jste na 2400 Kč měsíčně (a to se bavíme bez DPH). WiFi sítě jsou málokde, jsou sice za tu pětistovku, ale v kvalitě výrazně nižší, než Chello, zpravidla vám nabídnou jen stejnou rychlost, jako Chello po uplatnění omezení rychlosti. A limitované ADSL za těch osm stokorun je ještě horší písnička - za data navíc si musíte připlácet a je to z bláta do bažinky. </p>

<p>
Horké hlavy v diskusích na Chellu lkají, že na to Chello nemá právo. Má. Vymýšlejí, jak dají výpověď. Odhaduji, že 95% z nich to neudělá - nemají kam jít. Budou stádně reptat a mečet, jak mají UPC na háku, jak už mu píšou reklamaci a stížnost, jak to poženou k soudu, ČOI a dalším, ale téměř nikdo z nich to neudělá, protože až hlava vychladne, tak uznají, že si nepomohou. </p>

<p>
Datové limity jsou nepříjemná součást života s výměnnými sítěmi, ale pokud se cena má držet v řádu několika stokorun, holt to zatím bez nich nepůjde. </p>