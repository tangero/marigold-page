---
ID: 952
author: Patrick Zandl
layout: post
oldlink: 'https://www.marigold.cz/item/col-satana-by-pripojoval-cesky-telecom

  '
post_date: 2004-03-29 08:54:00
post_excerpt: ''
published: true
summary_points:
- Český Telecom je v telekomunikacích často obviňován z problémů a vysokých cen.
- COL kritizuje Telecom za nedostatečnou podporu ADSL a monopol v CDMA.
- COL se zviditelňuje nářky na Telecom, ale investicím se vyhýbá.
- COL usiluje o levné PR namísto seriózních obchodních aktivit.
title: 'COL: Satana by připojoval Český Telecom'
---

<p>
Vždy, když potřebuje někdo vysvětlit vysoké ceny, vlastní neschopnost, technologické problémy či průtahy, je v telekomunikacích pes k bití po ruce: Český Telecom. Móda označovat ho za původce všeho zla je tak rozšířená a tak vděčná, že nad tím mnohdy už ani nepřemýšlíme a jen automaticky odsouhlasíme konstatování faktu, že bez Telecomu bychom tu už dávno měli sítě čtvrté generace, volali za paušál, měli DSL za korunu a dopravní zácpu v Praze bychom vyřešili teleportací. Dlužno ovšem dodat, že Telecom příliš nevypadá, že by mu situace nějak vadila; minimálně proti ní nic nedělá alespoň v oblasti píárka. Pokud se říká, že Satan používá Windows, tak telekomunikační služby mu jistě dodává Český Telecom. </p>

<p>
Jenže podívejme se na to blíže. Naposledy prskal minulý týden Czech On Line, provozovatel služby Volný, když <A href="http://www.col.cz/press/archive.php?press=85" target=_blank>vydal tiskovou zprávu věnovanou CDMA</A>. COL požádal Eurotel o zpřístupnění CDMA na bázi velkoobchodního propojení a hned druhý den rozeslal tiskovou zprávu, kde Charles Peake (šéf COL) říká <EM>"Zdá se, že ČESKÝ TELECOM pokračuje ve zneužívání uživatelů internetu tím, že nedostatečně podporuje rozvoj ADSL. Místo toho spouští prostřednictvím své dceřinné společnosti Eurotel technologii v pásmu, ve kterém má stoprocentní a neregulovaný monopol.&#8220;</EM></p>

<p>
To je opravdu fajn přístup. Kdybych měl tu přímou řeč COLu přeložit do normální češtiny, asi by to znělo něco jako <EM>"Dobrý den, chceme nabízet vaše služby a tiskové oddělení už píše tiskovou zprávu, že jste debílci. Prdíme na vaše služby, chceme si udělat zdarma píárko."&#160;</EM> Vskutku, COL je mistr píárka a od doby Volného se rád zviditelňuje tím, že krmí lačné novináře nářky na Telecom. Jenže COLu ujíždí vlak. Jeho připojení Volný už novináře neláká,&#160;už není největší, navíc mu klesají preference spolu s tím, jak nastupují nové služby jako ADSL, kabelový internet a nově mobilní internet. A tam už COL má mělko pod nohami - nemá prakticky co nabídnout a stavět vlastní přístupovou síť se mu nechce. </p>

<p>
Je zarážející, že COL nepotkáváme vepředu nikde, kde jde o velké investice, s jedinou výjimkou, jíž byl tendr na třetí mobilní licenci, kde se ovšem mateřský Telekom Austria/Mobilkom umístil se spolehlivým odstupem. Netlačil se ani o licence v pásmu 3,5 GHz, ani 26 nebo 28 GHz ani o UMTS licence, přičemž v každé této licenci by mohl stavět radiovou přístupovou síť do aleluja. Venkoncem licece na UMTS je volná, na infolince ČTÚ jistě rádi sdělí číslo účtu, kam stačí zaslat tři miliardy.</p>

<p>
Zato o pásmu 450 MHz se nyní COL hrdě prsí, požádala ČTÚ o sdělení podmínek pro udělení licence v tomto pásmu. Jenže jde opět o krásný píár trik. ČTÚ licenci semozřejmě neudělí, COL začne křičet, jak je špatný trh, jak je hrozný Telecom a v tom křiku zanikne, že neschopnost je na straně COLu: firma by nedala dohromady peníze na to, aby CDMA450 postavila. Velikou výhodou Eurotelu je, že staví na stávající infrastruktuře (věže, elektřina, kontajnery atd) a tuhle výhodu COL nemá.</p>

<p>
COL předvádí nádherný plačtivý part, kdy <EM>"VOLNÝ jako průkopník přístupu k internetu se cítí zavázán vůči svým zákazníkům a chce jim nabídnout i vlastní CDMA služby."</EM> Ano - chce se dostat k lizu bez vlastních velkých investic, jenže Eurotel nemá proč ho k němu pouštět. Narozdíl od firem jako Telenor nebo BroadNet nepotřebuje Eurotel, aby někdo za něj přeprodával jeho služby, protože na to má vlastní distribuční síť - podstatně kvalitnější a lepší, než COL. Náš telekomunikační zákon sice přikazuje umožnit provozovatelům telco infrastruktury s velkým podílem na trhu, aby umožnili ostatním firmám zpřístupnění své sítě, ale jednak to zatím snad nikdy kam moje paměť vyjma Telecomu a dobrovolných akcí nedopadlo a navíc by mne zajímalo, jak by se COL tvářil, až by mu Eurotel lakonicky sdělil <EM>(nebo až by COL zjistil cenu),</EM> že si tedy má pořídit paketové servery pro obsluhu paketových dat <EM>(nutná to podmínka pro vlastní obsluhu dat v CDMA)</EM> a že mu je beze všeho připojí do své CDMA sítě. </p>

<p>
A tak mi nezbývá, než poslední tiskovou zprávu COL považovat za cestu k levnému píárku, rozhodně ale ne za oznámení seriosních obchodních aktivit. Ty se nezahajují oznámením, že váš dodavatel je zloděj. A Satan by používal Český Telecom!</p>