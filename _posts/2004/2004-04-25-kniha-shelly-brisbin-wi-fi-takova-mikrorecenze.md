---
ID: 999
title: 'Kniha Shelly Brisbin: Wi-fi (taková mikrorecenze)'
author: Patrick Zandl
post_excerpt: ""
layout: post
oldlink: >
  https://www.marigold.cz/item/kniha-shelly-brisbin-wi-fi-takova-mikrorecenze
published: true
post_date: 2004-04-25 19:35:00
---
<p>
V pátek mi dorazila od Elity kniha Shelly Brisbin (český překlad) s názvem Wi-fi a podtitulem Postavte si svou vlastní wi-fi síť. Dokonce s pozdravem od jednoho z odborných korektorů, Dušana Zábrodského :) Knihu budu místy porovnávat se svojí a jakožto autora jiné WiFi knihy mne prosím berte jako mírně zaujatého. <EM>Jasně, že způsob mého uvažování a myšlení a tvorby knihy, je ten nejlepší na celém světě, proto jsem ho použil ;)</EM></p>

<p>
Ale vážně. Kniha na první dojem působí obsažněji, než ta moje, přitom stránek má jen o málo více. Ve skutečnosti za to může papír, kniha S. Brisbin je na takovém tom žlutém paperbackovém papíře, co si nemohu vzpomenout, jak se jmenuje. Záleží na vás, co máte rádi...</p>

<p>
Na knize je vidět, že o jejím vydání se přemýšlelo dlouho. V jedné pasáži přímo kniha uvádí, že <EM>"schválení 802.11g se očekává koncem roku 2002",</EM> což v polovině roku 2004 působí divně. Podobnou nejistotu dává kniha najevo vždy, když se hovoří o technologiích vznikajících nebo schválených mezi roky 2002 a dneškem, takže je jasné, že autorka na ni sáhla naposledy z kraje&#160; roku 2002. Knize to není příliš naškodu, protože od té doby se toho zase tak moc neudálo. Výjimkou je bezpečnost, kniha vůbec nehovoří o WPA (v roce 2002 se nevědělo, že se vyjme z bezpečnostního standardu 802.11i a kniha příliš neprobírá další písmenka v 802.11 abecedě. Vzhledem k tomu, že prakticky nic z nich dodnes nefunguje, není to taková újma. Jen&#160;nástin WDS a lepší výhled do budoucna mi scházel.</p>

<p>
Víc mi to vadilo u ilustračních obrázků a konkrétních popisů. Tam, kde já jsem se opřel o moderní a stále (a dobře) prodávaný router Linksys WRT54G, opírá se tato kniha o dvě generace starší Linksys BEFW11S, který už si dneska koupí málokdo. Podobné problémy jsou s ostatní presentovanou technikou, například FriendNet Asanté jsem viděl v ČR jen na obrázku v PC Magazine. Na druhou stranu kniha obsahuje v mikropřehledu radiových technologiích HomeRF,&#160;dle mne spolehlivě mrtvé atd. To není věc, která se nedá skousnout. </p>

<p>
Kniha podle mne příliš mnoho prostoru věnuje sdílenému přístupu na internetu, kde se rozebírají záležitosti platné v USA a u nás nepoužívané.Podstatně větší je zde kapitola věnovaná konfiguraci WiFi na Windows počítačích, tu jsem já odbyl především poukazem na manuál dodávaný se zakoupenou technikou a pár praktických poznatků, více místa je tu věnováno MacOS a já jsem se zase více rozkecal u Linuxu. </p>

<p>
S. Brisbin věnuje pár stránek také podrobnějšímu popisu konfigurace AdHoc sítě, což já jsem odbyl na pár řádků a lidé si na to stěžovali - přišlo mi to příliš jednoduché na to to rozebírat více, chyba lávky :(</p>

<p>
V kapitole o anténách mne překvapily překlepy v odkazech <EM>(cztree.cz a somandl.cz). </EM>V popisu vytváření pokrytí a přenosové trasy kniha nevsází ani tak na exaktní vzorečky, ale spíše na typizované popisy (síť pro kancelář, doma, venkovní síť atd), což je pro začátečníky asi lepší. Kniha také obsahuje celou řádku odkazů, které já jsem vynechal prakticky úplně (samostatně v knize nejsou) - chtěl jsem udělat katalog odkazů na marigoldovi, ale nějak jsem to vzdal. </p>

<p>
Tedy abych z toho udělal nějaký závěr. Kniha Shelly Brisbin je dle mého soudu hezky napsaná a pro absolutní začátečníky asi i více ilustrativní, popisná. Je ale prakticky přes dva roky stará a je to na ní vidět,&#160;stejně tak&#160;bych řekl, že absolutní začátečníky zarazí věci specifické pro USA, se kterými se u nás nesetkává a které v knize zůstaly. Naopak o našich specifikách se kniha vůbec nezmiňuje, výjimkou jsou velmi zběžně citované generální licence ČTÚ. Dokonce zde není ani uvedený povolený vyzařovací limit, což považuji za chybu. I některé rady pro výstavbu sítě považuji za překonané <EM>(zejména obrázek 12.1 pro frekvenční plánování mi přišel divný)</EM>, ale nejde o nic zásadního. Bohužel tolik populární venkovní instalaci WiFi se kniha prakticky nevěnuje. Jo a narozdíl ode mne zvládla Shelly Brisbin podstatně lépe úvod, úvody mi nejdou :)</p>

<p>
Zda si ji máte koupit, to vám vážně neporadím. Pokud už jste přečetli tu moji knihu, tahle vám už asi nedá nic, co byste nevěděli. Pro začínající lidi s minimem technických znalostí může být ale vhodnější. <STRONG>Vydavatel: </STRONG><A href="http://www.neo.cz/wifi.html" target=_blank><STRONG>Neocortex</STRONG></A><STRONG>, běžná prodejní cena 249 Kč</STRONG> (zatím je málo vidět v prodeji).</p>
