---
ID: 976
author: Patrick Zandl
layout: post
oldlink: 'https://www.marigold.cz/item/stomegabitove-mobily-a-moje-mobilni-vestby

  '
post_date: 2004-04-08 19:43:00
post_excerpt: ''
published: true
summary_points:
- DoCoMo plánuje 4G sítě do konce desetiletí s rychlostí 100 megabitů.
- Centralizace telekomunikací je neudržitelná, inovace přichází od decentralizovaných
  sítí.
- Decentralizace mobilní sítě přinese zrychlený vývoj služeb a lepší ceny.
- Budoucnost může být v kompresi hlasu pomocí rozpoznávání a syntézy textu.
title: Stomegabitové mobily a moje mobilní věštby…
---

<p>
Článeček o plánech DoCoMo v oblasti 4G sítí mi nejdříve vypadl v čtečce RSS anglicky, pak se ho ujal <A href="http://www.transhumanismus.cz/blog.php?time=040412#223" target=_blank>Transhumanistický weblog </A>a pak o tom psal i <A href="http://www.lupa.cz/" target=_blank>Martin Kopta na Lupě</A>. Mobilní sítě čtvrté generace jsou moje oblíbené téma, protože o nich můžete prohlásit cokoliv a ona to bude pravda ;)</p>

<p>
<STRONG>NTT DoCoMo chce mít 4G sítě do konce desetiletí.</STRONG> Mají obnášet stomegabitovou rychlost. V Americe to testují v laboratoři. Já to doma rutinně používám, jmenuje se to 802.11g a ačkoliv je tam poloviční rychlost, upgrade na 108 Mb/s je možný. Jen jsem se nedostal k tomu, abych napsal tiskovou zprávu. </p>

<p>
<STRONG>Ale teď trochu vážně.</STRONG> 4G je hezký tahák na pozornost, jenže do konce desetiletky bude NTT DoCoMo mít možná tak hezký draft pro standardizaci, nad kterou se firmy budou pár let hádat, pár dalších let budou pracovat na tom, aby 4G vylezlo z laboratoře, načež se ukáže to, co telekomunikacím předpovídám já. <STRONG>Centralizace telekomunikací se ukáže být neudržitelnou</STRONG>, telekomunikace se jako globální obor propadnou se do hluboké stagnace a do deprese danné tím, že si investoři povšimnou, že se všemi významně používanými inovacemi přichází lidé propojení bezdrátovou sítí sbastlenou za pár šupů a ojetým počítačem hrdě zvaným router. Centralizace měla smysl v době, kdy se mobilní telekomunikační sítě používaly tvrdě pro business záležitosti, jenže od roku 1998 se mobilními sítěmi nese heslo <EM>"forget business, have fun".</EM> Lidé se chtějí pomocí mobilů bavit, chtějí se vykecávat, seznamovat, někoho otravovat a být otravováni. Umí přežít, když se telefonní hovor rozpadne nebo SMS zpráva dojde místo za dvě vteřiny za trojnásobný čas. </p>

<p>
<STRONG>Decentralizace mobilní sítě</STRONG> vypadá jako nesplnitelný úkol, ale je to průchozí věc, která přinese zrychlený vývoj služeb, lepší ceny a osvobození lidí od nadvlády telekomunikačních společností. To vypadá na revoluční scénář, ale žádné popravy telco firem nečekám <EM>(pravda, pár jich asi krachne).</EM> Je tu mnoho lidí, kteří potřebují dělat business a kteří budou používat klasické centralizované sítě pro jejich jistou garantovanou kvalitu. A k tomu paralelně budou existovat decentralizované mobilní sítě, svým charakterem podobné dnešnímu decentralizovanému a distribuovanému internetu. Možná <EM>(zcela jistě) </EM>budou jeho prodloužením, aplikací dosud nepoužívaných protokolů, dost možná nebudou stát ani tak na hlasové komunikaci ale na něčem, o čem dnes ani nemáme páru...</p>

<p>
Víte, jaký nejlepší pokrok v kompresi hlasu jsem nedávno viděl? A to se mi fakt líbilo. Člověk mluvil do telefonu, jenže to nebyl obyčejný telefon, ale rozpoznávání hlasu, které uložilo řeč jako klasický text <I>(tedy zvláštně označkovaný, byly tam zvýrazněné intonace, důrazy a další prvky řeči)</I>. Tento text se poslal na cílovou stanici, do druhého telefonu a tam ho syntetizátor přečetl. Aby se to ještě více přiblížilo skutečnému hovoru, tak syntetizátor od volající stanice stáhl nějaké samply hlasu volajícího a používal je, takže čtený text zněl tak, jako by to opravdu říkal volající. Samply se samozřejmě stahovaly jen v případě, že ten člověk volal poprvé. <STRONG>Kravina nebo budoucnost? Mezi tím je zatraceně tenká hranice... </STRONG></p>

<p>
Abych se vrátil k původnímu tématu - zatímco rigidně centralizované drátové sítě, na které se kdysi tak vsázelo, fungují jen pro velmi omezené aplikace (banky atd), volnomyšlenkářské decentralizované sítě původně akademického určení (=internet)&#160;využívají i seriosní instituce a nabízejí jimi své služby. Pro mobilní sítě přijde totéž. Všichni nad tím budou ohrnovat nos, jako ho ohrnovali před deseti-dvaceti lety nad internetem. Pak na tom první odvážlivec vyvaří hromadu peněz a ostatní začnou naskakovat do rozjíždějícího se vlaku. Přijde hype.</p>

<p>
A tenhle hype přijde v době, kdy se nám telco firmy budou snažit vnucovat 4G sítě. Už na 3G sítě nějak nemáme náladu, na co tedy 4G? A deset let je dlouhá doba. I krátká. Před deseti lety jsem se k internetu dostal na deset minut měsíčně. Před devíti jsem se modlil za to, aby připojení dialupem kleslo pod tři tisícovky za měsíc (plus poplatky za telefon). Před osmi lety jsem uvěřil Datelu, že mi za pár měsíců zapojí internet po kabelové TV. Před čtyřmi lety to udělal. Letos jsem se dostal s domácí přípojkou na jeden megabit. K čemu mi bude sto megabitů za deset let? </p>

<p>
Když jsem začínal dělat stránky o mobilech a poprvé jsem v roce 1997 psal něco o UMTS a sítích třetí generace a připisoval jsem k tomu poznámku, že u nás odstartují tak nejdříve v roce 2003 <EM>(trochu jsem to podcenil, co?),</EM> pro sebe jsem se ušklíbl a řekl jsem si, že to je tak daleko, že o tom už já určitě psát nebudu. Když jsem o těch pár leto později&#160;psal o udělení licencí na UMTS u nás, postěžoval jsem si jednomu kamarádovi, že ze mne nebude dobrý prorok. A on mi na to řekl pamětihodnou větu: <STRONG><EM>"Posláním proroka není nemýlit se, ale inspirovat".</EM></STRONG> A optikou této věty berte prosím vše zde napsané :)</p>