---
ID: 1317
author: Patrick Zandl
layout: post
oldlink: 'https://www.marigold.cz/item/nebojte-zadny-webzine-z-toho-nebude

  '
post_date: 2004-09-14 08:16:00
post_excerpt: ''
published: true
summary_points:
- Autor vysvětluje občasné příspěvky jiných autorů na svém blogu Marigold.
- Marigold zůstane osobním blogem, ne webzinem s více autory a tématy.
- Kolaborativní blogy ztrácejí koherenci a čtenářskou orientaci, uvádí příklady.
- Autor nevěří v přerod blogů na webziny, ale postrádá český Slashdot.
title: "Nebojte, žádný webzine z toho nebude…"
---

<p>
Konečně jsem se prokousal připomínkami a emaily k Marigoldu ne více jak dva týdny starými a dorazil jsem k připomínkám, že tu publikují i jiní lidé, než já. Vskutku. A je třeba to asi osvětlit. Tak za prvé Noname, jehož jsem poprosil, aby sem dal nějakou tu zprávičku, zatímco se budu dovolenkovat. Myslel jsem to pro případ, kdyby tu přistáli ufoni z Melmeku a instalovali celorepublikovou WiFi síť nebo tak něco. Vzal to seriosně a celý týden poctivě smolil články jeden za druhým. Dalším případem je Oook, jehož Story o sousedských sítích přesáhla jedenáct dílů. Dlužno dodat, že oba znám osobně a oba rozumějí sítím, takže je čemu se od nich přiučit. Oba znám i z té druhé strany a vím, že je psací výron zase rychle pustí. Noname odpadl po týdnu, kdy se přiznal, že si na psaní zpráviček na Marigolda musel prakticky vzít dovolenou. Oook dobuduje WiFi pokrytí u svého skorotchána a v dalších svých skorolokalitách a rovněž padne nosem do trávy a bude si užívat toho, že nemusí&#8230; (především psáti). A popadne ho to zase za půl roku. O to nemám strach :)</p>

<p>
Nechci, aby se Marigold z weblogu změnil na webzine nebo nějakou formu zpravodajského serveru. Vyhovuje mi, že mohu přestat psát kdykoliv, kdy se mi zachce a mohu opomenout libovolné téma z libovolného důvodu. Vyhovuje mi, že mohu napsat, že jsme konečně přes PR SMS připojili pro Googgi <a href="http://www.songster.cz">Songster</a>, skvělý server na posílání informací o tom, co na kterém rádiu právě hrají za písničku a nemusím to prokládat vsuvkou, že jde o reklamu, neboť jde o prostou radost ze zajímavé služby. </p>

<p>
Navíc mám podezření, že takové kolaborativní weblogy se stávají spíše stokou, než dobrý médiem, leda snad, že by editor (a to už je fraška, mít editora weblogu) byl tvrdý a nekompromisní. Co tím myslím? <a href="http://www.pooh.cz">Pooh.cz</a> - nečtu. Směsice témat a názorů lidí, ve kterých se nestíham zorientovat a když nestíhám, tak už ani nechci. Pokud čtu, tak přímo <a href="http://pooh.pooh.cz">Dana Dočekala</a>. Podobně nedávno konvertoval <a href="http://www.markoff.biz">Markoff</a> - přibral lidi, kteří mu na jeho weblog také píší. Jenže zatímco u Markoffa jsem si rád přečetl prakticky všechny jeho články, ty články ostatních lidí mi nesedly do noty a navíc mi odsunují Markoffovy články. Přestal jsem tam chodit a navíc vážně uvažuju o vyřazení z <a href="http://www.prehled.net">Přehled.net</a>, protože technočlánků už je tam minimum a ty ostatní zbytečně devastují article index (teď se to lepší, autoři mají chvíli nějakou pauzu či odpadávají). A do třetice, váš favorit (i Markoffův) Radek Hulán se <a href="http://hulan.info/blog">svým weblogem</a>. Bylo dobré tam zajít, protože k technice má slušné postřehy a když jsem na článek spustil své PR_NewsSpeak.makro, tak z toho vypadnul poučný text. Nově tam píší nějací dva lidé, které vůbec neznám a o věcech, které mne nezajímají a pro mne zbytečně odsouvají jiné články. Škola PhotoShopu na weblogu? Děkuji, nechci. </p>

<p>
Otázka zní, zda to není jen moje rozmazlenost a neschopnost zachytit vývoj a posun žánru. I to je samozřejmě možné, jenže posun žánru u weblogu je spíše přechod do jiného žánru a to webzine. Webzine je v podstatě amatérsky (což neznamená, že špatně) dělané zpravodajství na nějaké téma. Webzine už většinou někdo tvrdou rukou řídí a je tu pár přispěvovatelů, kteří se drží svého kopyta. To je ten posun proti weblogu - horizontální integrace témat. Weblog nemá přesně stanovenou integraci témat, na Marigoldovi se jedním dechem dočtete o nové WiFi kartě, jako o mých vestavěných skříních a jediným integrátorem jest osoba autora a jeho momentální zájmy. Přerodem na webzine podle mne umírá jedno médium a rodí se médium nové, které musí znovu bojovat o svoje čtenáře. </p>

<p>
Je to potlačení názorové plurality? Nemyslím si to. Spíše jde o usnadnění orientace čtenáře. Čtenář nemá mnoho času a zatímco mainstreamová média mu život zjednodušují infografikou, infoteinmentem a dalšími podobnými obezličkami, weblog boduje názorovou koherencí, protože čtenář ví, co na něm může čekat - je takříkajíc &#8220;ve spojení&#8221; s jeho autorem. Přidáním dalších autorů je čtenář zmaten, protože přichází právě o tu koherenci, musí přemýšlet nad dalším člověkem, o jehož weblog a názory by dost možná ani nestál. To je asi jako by na titulní stránce Blesku vyšel článek &#8220;Letošní HDP je o dvě desetiny bodu vyšší&#8221; a dvoustránková detailní analýza makroekonomických veličin republiky. Panička v metru čekající další tklivý románek Jágra by byla zmatena, ekonom by si článek nedohledal a šéfredaktor Blesku by právě opouštěl pod dohledem ostrahy (a pravděpodobně i lékaře) budovu vydavatele. </p>

<p>
Názorová pluralita v případě weblogů vzniká na straně čtenáře tím, které weblogy si vybírá. K tomu mu navíc pomáhají záložky i RSS čtečky a agregátory, takže by s tím neměl mít mnoho problémů a ze svých několika weblogů si udělá hezké každodenní počtení po své libovůli. </p>

<p>
Vším výše uvedeným jsem chtěl naznačit, že na přerod weblogů do webzine moc nevěřím. Ale tak nějak jsem si říkal, že tato jedna věta by nemusela stačit ;)</p>

<p>
Na druhou stranu myšlenka vzkřísit nějaký český Slashdot (zazněla zde <a href="http://www.pooh.cz/oaza/a.asp?a=2010589">na Pooh.cz</a> není tak od věci. Takový server tu citelně chybí. Jenže na tom by se muselo dnes domluvit více lidí, jeden autor to dnes už sám neutáhne&#8230;
</p>

<p>
!++4++!
</p>