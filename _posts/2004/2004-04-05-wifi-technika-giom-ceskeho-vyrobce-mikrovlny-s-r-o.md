---
ID: 966
author: Patrick Zandl
layout: post
oldlink: 'https://www.marigold.cz/item/wifi-technika-giom-ceskeho-vyrobce-mikrovlny-s-r-o

  '
post_date: 2004-04-05 08:37:00
post_excerpt: ''
published: true
summary_points:
- Mikrovlny s.r.o. vyrábí vlastní WiFi ethernet konvertory Giom s řízením rychlosti.
- Giom 1-3 nabízí webovou administraci, SNMP správu, firewall, Giom 3 i NAT.
- Giom 4 (VPN bridge) vyžaduje PCMCIA kartu, což komplikuje připojení externí antény.
- Mikrovlny vyvíjí vylepšený přístupový bod a klientskou jednotku s externím displejem.
title: 'WiFi technika Giom českého výrobce Mikrovlny s.r.o.

  '
---

<p>
Málokdy se člověk setkává s wifi technikou od českého výrobce, zpravidla narazím jen na nějaké malosériové výrobce antén. V případě společnosti Mikrovlny s.r.o. jde o čestnou výjimku, protože tato firma vyrábí několik produktů s WiFi, přičemž nejde o trapné variace na asijskou produkci běžných WiFi prvků, ale o skutečný vlastní vývoj produktů, se kterými se na trhu tak často nepotkáváme. </p>

<p>
Produktová řada se jmenuje Giom a je zaměřená především na ethernet konvertory, tedy na "krabičky", které z jedné strany chytají WiFi signál a z druhé strany z nich leze ethernet rozhraní, slouží tedy především k připojení klientů do WiFi sítě. Je pravda, že takto se už dnes dají používat i přístupové body, kdy po přepnutí do režimu AP client fungují vlastně stejně, jenže Giom má i něco navíc - řízení rychlosti v obou směrech. Tyto konvertory se tedy hodí pro nasazení do přípojných WiFi sítí, kde hodláte zákazníkovi řídit a omezovat jeho rychlost. K dispozici jsou zatím tři modely <STRONG>Giom 1 až 3</STRONG>, přičemž nejjednodušší Giom 1 se nastavuje pomocí telnetu, zatímco modely 2 a 3 už mají webovou administraci, možnost nastavovat rychlost podle časových pásem, dálkovou SMNP správu, firewall a v případě Giom 3 i NAT podpora. A pak je tu ještě <STRONG>Giom 4, tedy VPN bridge</STRONG>. Tato zařízení <STRONG>pro svoji funkci potřebují vloženou PCMCIA kartu</STRONG>, což je podle mne dosti na závadu v použití, protože tím se značně komplikuje připojení externí antény a tedy i zamýšlené použití pro WISP.</p>

<p>
Kromě těchto prvků firma také nabízí <STRONG>útlumový člen</STRONG> - zařízení, které je schopné regulovat vyzářený výkon tak, aby odpovídal předpisům ČTÚ. Pochybuji ale, že by v našich podmínkách šlo o oblíbené zařízení, na dodržování předpisů se zase tak moc nedbá. </p>

<p>
V email korespondenci na sebe firma také prozradila, že vyvíjí vylepšený přístupový bod pro WiFi, který bude spolupracovat s Orinoco kartami a s obdobnými funkcemi, jako mají předešlé Giom zařízení. Kromě toho je v přípravě klientská jednotka schopná externí instalace - tedy v&#160; počasí odolném krytu, napájení po ethernetu a s externím zobrazovacím displejem, který bude dole u zákazníka signalizovat stav jednotky. </p>

<p>
V přípravě je také hardware router s omezovačem provozu pro cca 30 IP na principu podobném, jako používá Frame Relay. </p>

<p>
Stránky firmy jsou na <A href="http://www.mikrovlny.cz">www.mikrovlny.cz</A> </p>