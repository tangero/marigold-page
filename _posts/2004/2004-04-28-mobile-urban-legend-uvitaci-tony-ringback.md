---
ID: 1007
author: Patrick Zandl
layout: post
oldlink: 'https://www.marigold.cz/item/mobile-urban-legend-uvitaci-tony-ringback

  '
post_date: 2004-04-28 06:53:00
post_excerpt: ''
published: true
summary_points:
- Uvítací tóny spustil SK Telecom v Koreji v srpnu 2002 pod názvem Coloring.
- SK Telecom aktivoval službu Coloring zdarma pro velké množství klientů.
- NTT DoCoMo v Japonsku s uvítacími tóny neuspělo i přes tiskové zprávy.
- T-Mobile Uvítací tóny má české stránky umístěné u britského T-Mobile.
title: 'Mobile urban legend: uvítací tóny (ringback)'
---

<p>
Mám rád městské legendy ve spojení s mobilními telefony - ženy, které uhořely, když se jim vznítil mobil, benzinové stanice, které explodovaly, když při tankování zákazníkovi zazvonil telefon. Ale občas to nic není proti městským legendám, kterými nás častují výrobci a zejména operátoři ve snaze něco prodat. A tak jsem se rozhodl, že semo tamo nějakou úspěšnou legendu zmíním. Narozdíl od těch hořících žen a vybuchujících benzinek jim často totiž věří i lidé z branže. A první příklad, který jsem si vybral, jsou uvítací tóny, tedy ringback. To je takové to vyzvánění když někomu voláte, do něhož hraje nějaká hudba... </p>

<p>
Uvítací tóny spustil původně <STRONG>jihokorejský SK Telecom pod názvem Coloring</STRONG> v srpnu 2002. Legenda praví, že službu začalo používat 6,5 milionů klientů a že obratem převýšila klasické vyzváněcí tóny. Díky tomu služba přišla do Japonska i dále do Evropy a nakonec i k nám. </p>

<p>
Bavil jsem se o tom s člověkem z SK Telecomu a ukázalo se, že to bylo maličko jinak a že za skvělý výsledky může především jazyková bariéra a zájem <A href="http://www.widerthan.com/eng/coloring/features.php" target=_blank>inventora systému</A> prosadit jej do světa. SK Telecom totiž službu surově aktivoval pro první měsíce&#160;velké části klientů (dle typu&#160;klienta)&#160;a zdarma. Tím prakticky okamžitě vytvořil velikou uživatelskou základnu, oněch legendárních sedm milionů uživatelů. Velká část zákazníků se později, když služba byla zpoplatněna částkou několika dolarů, odhlásila. Nicméně i to stačilo na druhou část legendy - překonání zisků klasických vyzvánění. To opravdu bylo - první a druhý měsíc zpoplatnění služby. Pak šly tržby dramaticky dolů a klasická vyzvánění jsou zase na koni. </p>

<p>
Japonský <STRONG>NTT DoCoMo</STRONG> službu instaloval vloni a vydal heroické <A href="http://www.mobiletechnews.com/info/2003/08/22/131508.html" target=_blank>tiskové zprávy</A>, jaký bude sukces. Cena 25 nebo 50 Kč za měsíc, sukces nebyl. Tím se ale NTT DoCoMo už pochlubit zapoměl. A pro evropany spolehlivě funguje jazyková bariéra - dostal jsem odkaz na korejské fórum o colorings a opravdu jsem z toho nic neměl :)</p>

<p>
T-Mobile se těší, že Uvítací tóny budou úspěšné. Snad se mu to splní. Mně pěkně lezou na nervy - pokud je má někdo aktivní, vždy to vypadá, že přijal hovor, já na něj začnu mluvit a do toho se snaží přes GSM kodek vyhrávat nějaká hudba.Jen tak na okraj, povšimli jste si, že <A href="http://www.t-zones.co.uk/web/Downloads/cz/Melody/04caller_tunes.jsp" target=_blank>české stránky T-Mobile Uvítací tóny</A> jsou umístěny u britského T-Mobile?</p>