---
ID: 1403
author: Patrick Zandl
layout: post
oldlink: 'https://www.marigold.cz/item/nocni-zapoleni-s-recenzi

  '
post_date: 2004-11-15 07:46:00
post_excerpt: ''
published: true
summary_points:
- Recenze Nokia 9500 byla dokončena po víkendovém psaní a úpravách.
- Formátování recenze se zdrželo kvůli pomalému nahrávání fotek a problémům se softwarem.
- Autor postrádá jednoduchý WYSIWYG HTML editor s funkcemi pro úpravu obrázků a tabulek.
- Autor hledá náhradu za starší FrontPage 98 pro snadnou tvorbu HTML stránek.
title: Noční zápolení s&nbsp;recenzí
---

<p>
Uvolil jsem se asi po třech letech, že bych napsal recenzi na mobilní telefon a to jen proto, že šlo o nový komunikátor Nokia 9500 a na ten už mne nějaký ten pátek svrběly prsty. Mimo jiné i proto, že je to první kombinace GPRS/WiFi (a samozřejmě EDGE), kterou u nás jde provozovat a vůbec jedna z prvních, co existuje, pokud odmyslíme PCMCIA karty. </p>

<p>
Což o to, psaní recenze mi šlo od ruky přímo báječně, psal jsem ji od pátku do neděle s různými přestávkami pro načerpání zkušeností z diskusních fór (zejména vývojářských non-public, protože majitelů telefonu ještě moc není, teprve se začíná prodávat). V neděli odpoledne jsem si oddechl, když jsem popsal kolem 50 tisíce znaků (pro představu zhruba deset časopiseckých stran) a měl jsem dojem, že jsem se všemu potřebnému dostatečně věnoval. Šel jsem si pustit Pojišťovnu štěstí s tím, že po ní celý článek naházím do systému a nahraju k němu fotky, práce tak na hodinku max. </p>

<p>
Oj, chyba lávky. Genesis se rozhodla stávkovat a fotky lezly do systému rychlostí hlemíždě. Už mi z toho docela tekly nervy, protože místo hodinky jsem nakonce formátováním recenze trávil hodin pět a spát jsem šel po druhé hodině v noci a to mi ještě bohatě pomáhal Honza Matura. Na sestavení velké galerie fotek jsme neměli už sílu, ty vyjdou až zítra - už tak je recenze pořádný macek a nacpat do ní ještě další fotky by už i tak nešlo. </p>

<p>
Celá práce mne přivedla k otázce vlastního nedostatečného software vybavení. Photoshop jsem totiž kdysi nainstaloval na Ditin počítač, maje jen jednu licenci a na notebook jsem ho nedal. A CD jsou kdesi vespod. Stáhl jsem si GIMP 2.0 - vypadá to hezky, ale pracovat se s tím moc nedá, pokud si nechcete skáknout na nějaké školení, protože je tam polovina věcí jinak, než v Photoshopu a promiňte, PS je na grafickou práci takový standard, že je zbytečno se o tom bavit. A ta druhá polovina je tam tak nějak divně. Například se mi nepodařilo najít rotaci fotky o mnou zvolený úhel - jsou tam jen úhly předvolené, pravé, mně k ničemu. Blurp&#8230;</p>

<p>
<b>Druhým problémem je WYSIWIG editor</b>. Kdysi jsem měl FrontPage98, někam jsem ji ztratil, škoda jí. Byla moc dobrá - ne, že by se s ní daly dělat weby načisto, ale dal se v ní otevřít prostě zformátovaný HTML soubor a do něj pak sázet obrázky, zarovnávat je do tabulek a přidávat k nim popisky. To je přesně to, co potřebuju - chci, aby můj HTML editor uměl snadno vytvářet tabulky, přidávat obrázky, zvýrazňovat text. A s tím vším abych mohl myší pohybovat, editovat to. Jenže ouha - našel jsem hromadu programů, které říkají, že jsou WYSIWIG editor. Editor z Mozilly ihned zmršil češtinu (místo diakritických písmenek hodil otazníky, takže mi byl na nic, i když jinak vypadal slušně. Další stažené editory už byly dost komplikované, chtěli, abych nejdříve vytyčil oblasti, kam budu psát text a kam budu sázet obrázky, připomínaly mi spíše DTP než HTML editor. Nakonec jsem s nimi nic nepořídil, protože by mi zkonstruovaly dokument, jaký bych v životě neupravil do koukatelného tvaru v momentě, když ho má ještě oblít grafika Mobilu. Nevíte někdo o něčem jednoduchém na úrovni toho editoru FrontPage (a pro Windows)? Opravdu mi stačí jen prostředek na vytvoření jednoduché HTML stránky za pomoci myši a s možností editovat HTML kód ručně, nepotřebuju správu projektů, vestavěné ftp a další serepetičky&#8230;</p>

<p>
Jo a <a href="http://mobil.idnes.cz/mobilni_komunikace/mobilni_telefony/abecedni_prehled_mt/nokia/nokia9500041115.html">recenze Nokia 9500 je samozřejmě zde</a>.
</p>