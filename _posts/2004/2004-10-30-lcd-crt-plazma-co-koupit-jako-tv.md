---
ID: 1379
author: Patrick Zandl
layout: post
oldlink: 'https://www.marigold.cz/item/lcd-crt-plazma-co-koupit-jako-tv

  '
post_date: 2004-10-30 17:20:08
post_excerpt: ''
published: true
summary_points:
- LCD televize nemusí být nejlepší volbou pro sledování TV signálu.
- LCD televize často interpolují obraz kvůli vyššímu rozlišení než PAL.
- Nekvalitní TV signál je na LCD televizi více patrný než na CRT.
- Osobní zkušenosti s LCD a plazma televizemi jsou žádány.
title: LCD, CRT, Plazma &#8211; co koupit jako TV?
---

<p>
Když jsem nedávno dal link na LCD TV, která se mi docela zalíbila, dostal jsem několik komentářů na téma, že LCD není pro TV zrovna to nejlepší. Zarazilo mne to. Očekával jsem, že LCD jako výkvět moderní techniky bude automaticky to nejlepší, protože nabízí skvělé rozlišení, to dohasínání pixelů se už dá přehlédnout, kontrast taky ujde. Proč si tedy místo velké klasické CRT obrazovky nekoupit LCD nebo plazma panel?</p>

<p>
Na českém internetu jsem materiálů našel hodně málo. Většinou o technologiích píšou webshopy, které je prodávají a nejsem tak důvěřivý, abych si myslel, že podají zcela vyčerpávající informace. A navíc tyto informace jsou pohříchu veskrze technické, takže se dozvíte o odstupu bodů a způsobu luminiscence, ale pokud chcete prostě a jasně srovnat CRT a LCD z pohledu výsledného obrazu, většinou ticho po pěšině.  Zasurfoval jsem tedy na zahraniční weby a do diskusí, zejména tam se urodila přehršle názorů na téma LCD versus CRT. Například <a href="http://www.flattvpeople.com/tutorials/lcd-vs-plasma.asp">zde je</a> pěkné a hutné srovnání. </p>

<p>
Zahraniční weby i diskutující se většinou shodují v tom, že LCD je sice kvalitnější, ale pro sledování TV je s ní problém. Problém v tom, že většina LCD o poměru stran 16:9, má větší počet bodů, než TV signál v PALu. Ergo televize interpoluje a LCD spíše takovou interpolaci neukryje. K tomu přistupuje problém nekvality TV signálu - pokud signál není digitální nebo přes kabelové rozvody, LCD ještě jeho nekvalitu zvýrazní, či spíše - abych byl přesnější - oproti CRT vady neskryje. </p>

<p>
Byl jsem se podívat v showroomech na Flóře, v ElectroWorldu i na Novém Smíchově a pravda je, že všude běžely na velkých panelech jen filmy z DVD. Na nich samozřejmě nic moc nepoznáte, obraz jako víno. V jedné z lokací jsem drze poprosil o přepnutí na TV, prodavač mazaně odvětil, že v showroomu nemají anténní kabel, takže nelze. </p>

<p>
Soupis výhod a nevýhod všech technologií včetně nejrůznějších dobře míněných a rozumně znějících váhových kritérií by asi zabral hodně místa. Na jednu stranu se ukázalo, že vyhasínání plazmy není tak tragické, protože při průměrné životnosti těch nových kolem 60 000 hodin to je na dlouhou dobu. Na druhou stranu se také ukázalo, že kontrasty LCD se zvyšují (hmmm&#8230; navíc se měří jinak, než u plazmy, takže nejsou snadno porovnatelné) a dosvity už jsou na únosné hranici. Nikde se ale nepíše, jaký subjektivní dojem je z televizní obrazu (přenášeného třeba kabelem, takže kvalitního) na plazmě, CRT a LCD TV? </p>

<p>
Takže by to chtělo nějaké osobní zkušenosti. Má někdo z vás LCD nebo plazmu? Jaké jsou vaše zkušenosti?
</p>