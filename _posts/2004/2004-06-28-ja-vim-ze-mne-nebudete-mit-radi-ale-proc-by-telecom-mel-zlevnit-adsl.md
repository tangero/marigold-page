---
ID: 1171
title: 'Já vím, že mne nebudete mít rádi &#8211; ale proč by Telecom měl zlevnit ADSL&#8230;?'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ja-vim-ze-mne-nebudete-mit-radi-ale-proc-by-telecom-mel-zlevnit-adsl
published: true
post_date: 2004-06-28 08:18:01
---
<p>
Pročítal jsem statistiku o poměru instalovaných a objednaných linek ADSL, zjednodušeně na webu ji najdete <a href="http://www.internetprovsechny.cz/blesk.php?cbl=154">například zde</a>. Ze statistiky vyplývá jedno - instalace ADSL se nestíhají, je neustálý převis objednávek a to v řádu měsíce a půl, dvou měsíců. Situace se tedy prakticky nezměnila od začátku prodeje ADSL - na ADSL se v praxi musí docela čekat.</p>
<p>
A tady přichází ta otázka: proč by měl Telecom snížit cenu služby, které je schopen instalovat jen omezené množství? Ke dnešnímu dni je instalováno něco málo přes 27 000 linek, o další čtyři tisíce linek si lidé žádají. Vypadá to tedy, že prodej jde dobře, hůře již instalace. A tady přichází poučka o výnosech. Pokud je Telecom schopen do konce roku instalovat pouze celkem 60 000 ADSL linek (na víc to zatím nevypadá), je lepší tyto linky prodávat dráže, než levněji, protože víc jich prostě nebude schopen instalovat. Chybou by tedy bylo prodat jich sto tisíc a nemoci jich z kapacitních důvodů čtyřicet procent instalovat. Jsou to jednoduché počty a Telecomu to těžko můžeme zazlívat. </p>
<p>
Říkám to delší dobu a málokdo z novinářů si to uvědomuje. </p>

<blockquote dir="ltr" style="MARGIN-RIGHT: 0px"><p>
Problém českého ADSL není jeho cena, ale rychlost jeho zavádění a dostupnost - a také zpoždění, se kterým se u nás zavádí. </p>
</blockquote>
<p>
ADSL nemůže být od prvního týdne svého nasazení nejlevnější službou na trhu, službou pro masy. Operátor ji nasazuje pomalu, zkouší své možnosti a cena úměrně s tím postupně klesá. U všech zahraničních operátorů tomu tak bylo a pokles cen na dnešní úroveň trval dva roky. Srovnání <a href="http://www.internetprovsechny.cz/world.php">na Internetu pro všechny</a> si tenhle aspekt neuvědomuje. Je snadné srovnávat ceny, na které se Deutsche Telekom dostával dva roky s cenami začínající služby, ale nedává to smysl. I když, bohužel pro nás. </p>
<p>
Osobně věřím tomu, že na přelomu letošního roku bude ADSL mnohem atraktivnější. Bude dostupné ve více lokalitách a jeho cena ještě více klesne. Nejlevnější služby s rozumným limitem 3GB se budou pohybovat kolem pětistovky, ostatně už i dneska si kolem šesti stovek vyberete (<a href="http://beta.marigold.cz/adsl?razeni=cena">přehled cen ADSL mám zde</a>). A stojí tu hromada zákazníků, kteří ADSL za šest stovek i s těmi proklatými limity chtějí, jenže u nich ADSL není. Limity půjdou pomalu k čertu, ADSL se rozšíří a Telecom bude stíhat ho zavádět. Největším problémem ADSL tedy zůstává jeho dostupnost, rychlost zavádění a zpoždění ADSL oproti světu...</p>

!++0|2|Bude ADSL do konce roku pod 500 Kč měsíčně?|Ano|Ne++!
</p>
