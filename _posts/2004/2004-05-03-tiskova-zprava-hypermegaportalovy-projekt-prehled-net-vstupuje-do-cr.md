---
ID: 1014
author: Patrick Zandl
layout: post
oldlink: 'https://www.marigold.cz/item/tiskova-zprava-hypermegaportalovy-projekt-prehled-net-vstupuje-do-cr

  '
post_date: 2004-05-03 16:43:00
post_excerpt: ''
published: true
summary_points:
- Přehled.net je nový česko-švýcarský projekt Olmer Media a Marigold Networks.
- Investice do Přehled.net přesáhly 400 Kč, nejvíce za doménu.
- Přehled.net je agregátor technického zpravodajství, analyzuje zprávy z českých serverů.
- Ajoj Time Warning plánuje veřejný úpis akcií v americkém Nazdar.
title: 'Tisková zpráva: Hypermegaportálový projekt Přehled.net vstupuje do ČR'
---

<p>
<EM>(Praha - Ženeva 3.5. 2004)</EM> Dvě vedoucí weblogerské společnosti Olmer Media a Marigold Networks oznamují spuštění ojedinělého projektu Přehled.net (<A href="http://www.prehled.net/">www.prehled.net</A>). Tento projekt budou provozovat v společném česko-švýcarském joint-venture nazvaném Ajoj Time Warning. </p>

<p>
Hypermegaportálový projekt Přehled.net se stává největší investicí do portálových projektů v ČR v letošním roce a podle oficiálního vyjádření finačního ředitele Ajoj Time Warning Patricka Zandla přesáhla již v květnu&#160; investice do projektu Přehled.net více jak 400 Kč. <EM>"Zatím největší investice směřovaly do zaplacení domény,"</EM> prohlásil Patrick Zandl a technický ředitel Petr Olmer k tomu dodal: <EM>"Překvapila mne naše finanční odvaha, původně jsem se domníval, že jsme doménu zaplatili kradenou platební kartou!"</EM></p>

<p>
Ale nejenom finanční rozlet nového projektu překvapí, ambiciozní je také záměr. Přehled.net je totiž zvláštním druhem&#160; agregátoru technického zpravodajství. Přehled.net v pravidelných intervalech prochází české technické servery, sbírá z nich nové zprávy, ty analyzuje a zatřiďuje do skupin podle zaměření. Čtenář Přehled.net se tak dozví o tom, jak o kterém konkrétním tématu jednotlivé servery informují, ihned vidí, když některé servery najednou píší o stejném tématu. </p>

<p>
<EM>"Pokročilými algoritmy na bázi AI procházíme jednotlivé zprávy a zjišťujeme, o čem jsou. Také zprávy třídíme podle jejich důležitosti, takže čtenář, který přijde na Přehled.net, má dokonalý přehled o všem důležitém, o čem se dnes na českém internetu v technickém zpravodajství píše,"</EM> říká Petr Olmer. <EM>"Původně jsme chtěli najmout obrovskou redakci, která by jednotlivé servery převálcovala rozsahem a komplexností poskytovaného zpravodajství, ale pak nám přišlo levnější a sociálně přípustnější monitorovat ostatní servery a neničit tolik zaběhlých serverů,"</EM> dodává k tomu Patrick Zandl. </p>

<p>
Ke spolupráci Olmer Media a Marigold Networks zástupci obou společností svorně prohlašují: <EM>"Je to běžný postup, že se lídři v jednotlivých oborech slučují tak, aby mohli nabídnout komplexní pokrytí zpravodajství a těžili z úspor z rozsahu a korporačních synergií. Nyní nebude dále nutné, aby čtenáři telekomunikačního weblogu Marigold směřovali na kupříkladu články o opeře a vážné hudbě na konkurenční projekty, ale mohou přímo přejít použitím moderních technologií (hyperlink (tm), click (tm) atd) na </EM><A href="http://petr.olmer.cz/gramec/" target=_blank><EM>Gramec</EM></A><EM>. Co by mohli chtít více?"</EM></p>

<p>
Dobrou zprávou pro zájemce o účast na internetovém podnikání také je, že Ajoj Time Warning ještě letos bude usilovat o veřejný úpis akcií v americkém Nazdar. Kladné rozhodnutí Úřadu pro ochranu hospodářské soutěže se vznikem joint venture se očekává v nejbližších letech.</p>

<p>
----</p>

<p>
<EM>O společnosti Ajoj Time Warning: Tato společnost zapsaná ve weblogerském rejstříku jako akciový weblog a vznikla v roce 2004 jako společný podnik Olmer Media a Marigold Networks. Společnost v prvním čtvrtletí letošního roku vykázala přes 120 Kč obrat, konkrétní údaje o zisku se rozhodla zatím nepublikovat.&#160;&#160; Hypermegaportál Přehled.net najdete na internetové adrese </EM><A href="http://www.prehled.net/"><EM>www.prehled.net</EM></A></p>