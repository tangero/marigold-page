---
ID: 1139
author: Patrick Zandl
layout: post
oldlink: 'https://www.marigold.cz/item/ale-ano-mame-tetra-sit

  '
post_date: 2004-06-09 08:51:00
post_excerpt: ''
published: true
summary_points:
- Tetra síť v ČR existuje, což překvapuje některé lidi.
- ČTÚ rozdával Tetra licence od roku 2000 různým firmám.
- MobilKom dnes prakticky jediný provozuje veřejnou Tetra síť.
- MobilKom nabízí Tetra paušály od 540 Kč a radiostanice od 11 000 Kč.
title: "Ale ano, máme Tetra síť"
---

<p>
Čtu si tak dneska <a href="http://vucako.bloguje.cz/47096_item.php">Kamojedova</a>, který rovněž natírá na zeleno Rolanda Mahlera za rozhovor v Týdnu. A mimo jiné tam vidím, že je pro mnohé lidi překvapení, že máme nějakou Tetra síť v ČR. Tedy veřejnou. Ano ano, opravdu máme :)</p>

<p>
Ono je to obecně s veřejnými trunkovými radiosítěmi u nás docela vtipné. ČTÚ od roku 2000 porozdávalo Tetra licence, které nafasoval Ariston (o chvíli později ji převzal MobilKom), <a href="http://www.echoton.cz">Echoton</a>, <a href="http://www.centerost.cz/">Center Ost</a> a <a href="http://www.rde.cz">RD-Engineering</a>, k tomu existují licence pro PAMR systémy  - například <a href="http://www.sivera.cz">Sivera</a> na Severní Moravě. Pásmo 450 MHz je tedy velmi solidně rozdrobeno a přehled o tom, kdo kde co má a co provozuje, je velmi těžké si udělat i podle databáze ČTÚ. </p>

<div class="leftbox"><img src="/wp-content/uploads/20040609-mth500.jpg" alt="Radiostanice pro Tetra systém MTH500" width="100" height="100" /></div>
<p>
Už se nám to ale zjednodušuje &#8211; veřejnou Tetra síť dnes provozuje prakticky jen <a href="http://www.mobilkom.cz">MobilKom</a>, ostatní na výstavbu sítě nesehnali peníze. Echoton se například spokojil se systémem MPT 1327 a do Tetry se nepustil. </p>

<p>
Ceny &#8211; měsíční paušál za jednu radiostanici MobilKomu je od 540 Kč, přičemž účtováno je pouze spojení mezi 6-18 hodinou a to částkou 90 haléřů za minutu, tarifikace je vteřinová. Dražší tarify nabízejí minuty v placeném pásmu zdarma. Radiostanice lze zapůjčit či koupit, ceny začínají od 11 000 Kč. Možné je propojení do telefonní sítě. </p>

<p>
Mapa pokrytí zahrnuje Prahu (až po Kladno, Mělník) velkou část Jižních Čech a Brněnsko. Ovšem z mapy není jasné, zda je to jen systém Tetra nebo i ten starší motorolácký systém. </p>

<p>
Obecně je to s PAMR sítěmi u nás vachrlaté &#8211; ale tak mne napadá, že by firmy držící licence k nim mohli udělat totéž, co Eurotel &#8211; koupit nějaký IP broadband systém (Navini atd)  a místo trunkových radiostanic sítí honit rychlá data&#8230; až na to, že většina z licencí má jen úzké pásmo. Ale některé technologie si za cenu nižší kapacity poradí i s tím...</p>

<p>
PS: Se čtyřletým odstupem nazřívám svůj článek z Mobil.cz <a href="http://mobil.idnes.cz/publicistika/echotontetra000412.html">První sítě Tetra se dočkáme snad do podzimu</a> jako přehnaně optimistický. I když - ještě že jsem nepsal, do kterého...
</p>