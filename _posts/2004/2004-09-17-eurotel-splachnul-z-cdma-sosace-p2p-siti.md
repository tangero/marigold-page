---
ID: 1324
author: Patrick Zandl
layout: post
oldlink: 'https://www.marigold.cz/item/eurotel-splachnul-z-cdma-sosace-p2p-siti

  '
post_date: 2004-09-17 08:44:25
post_excerpt: ''
published: true
summary_points:
- Eurotel omezil P2P sítě přes CDMA snížením rychlosti stahování na 1,5 Kb/s.
- Eurotel selektivně omezil P2P sítě kvůli sdílené kapacitě a nadměrnému stahování.
- Omezení P2P sítí se týká hlavně stahování nelegálního obsahu, nikoliv legálních
  souborů.
- Autor textu s řešením Eurotelu souhlasí, považuje ho za nejméně špatné.
title: "Eurotel spláchnul z CDMA sosače P2P sítí"
---

<p>
Už ve středu někdo na Marigoldu obspamovával diskusní fórum vyhlášením stávky proti Eurotelu, an omezil stahování z P2P sítí přes CDMA. Asi tři aktivnější jedinci od té doby pilně spamují řadu dalších diskusních fór s dojmem, že Eurotel se z toho posadí na pozadí a omezení zruší. </p>

<p>
Co se stalo? Eurotel začal kriplovat provoz na určitých portech, jež používají P2P sítě, zejména DC. Díky tomu snížil rychlost stahování v těchto sítích na řádově 1,5 Kb/s. Následně vydal tiskovou zprávu s tím, že hluboko v noci rychlost zase povoluje na plno. </p>

<p>
Souboj sosačů s Eurotelem vidím jako předem prohraný a ostatně s Eurotelem souhlasím a za řešení, které nastavil, mu tleskám. Mohl najít řadu horších řešení a ze všech těch špatných zvolil to, které mi připadá nejméně špatné. Omezil selektivně sosače a pro ostatní nechal rychlost i datové limity bez omezení. Frikulíni, kteří ho chtějí roznést na kopytech zaživa, nechť si přečtou smlouvu, kterou podepsali. A jestli stojí o přízeň médií (už tak obspamovaných), budou také těžko hledat argumenty, protože situace je v tomto případě jasná: rádiové rozhraní má omezenou a sdílenou kapacitu, což je podstatný rozdíl například oproti ADSL. A když se něco sdílí, musí se k tomu všichni chovat podobně, aby takové sdílení mělo smysl. Sosači se chovali výrazně jinak a degradovali službu pro ostatní. Vzhledem k tomu, že Eurotel službu nezamýšlel pro sosače, ale pro normální uživatele webu, není filtrace portů pro P2P nijak překvapující. </p>

<p>
Navíc zástupci sosačů budou těžko vysvětlovat, jak hnusný počin od Eurotelu to byl. Eurotel filtruje porty běžných P2P sítí, kde se sdílí a stahuje z 99% kradený obsah. Bittorent příkladmo jede slušně, normální FTP také. Chcete si stáhnout jednou za měsíc ISO distribuci vašeho oblíbeného Linuxu (ana častěji nevychází)? Račte, rychlost je plná (a toto je oblíbený argument sosačů). Proč byste ji sosali přes DC, když ji můžete sosnout přímo ze stránek výrobce přes FTP/HTTP. Křičet <i>&#8220;Eurotel nám nedovolí krást&#8221;</i> není zrovna nejlepší slogan občanské angažovanosti. </p>

<p>
A eurotelí omezení nakonec prospěje i samotné P2P komunitě, protože kvůli výraznému nepoměru rychlostí pro stahování a odesílání dat se nedá čekat, že by sosač na CDMA zpřístupnil obšťastnil mnoho stahováníchtivých kolegů. </p>

<p>
Suma sumárum považuji řešení Eurotelu za povedené a vcelku očekávatelné. Komunismus opravdu nefunguje a to ani v 3G sítích (berme to jako praktický důkaz)&#8230;
</p>

Update: a spot na VÚČAKO věnovaný témuž <a href="http://vucako.bloguje.cz/66702_item.php">rovněž nelze minout</a>
</p>