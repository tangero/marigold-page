---
ID: 1224
author: Patrick Zandl
layout: post
oldlink: 'https://www.marigold.cz/item/eurotel-prinasi-edge-v-siti-t-mobile

  '
post_date: 2004-07-30 07:49:00
post_excerpt: ''
published: true
summary_points:
- T-Mobile potvrdil spuštění EDGE v ČR jako reakci na CDMA Eurotelu.
- EDGE v USA stojí T-Mobile půl miliardy dolarů, start 2005.
- Maďarský T-Mobile s Ericssonem ustanovil rychlostní rekord v EDGE síti.
- T-Mobile s EDGE kontruje Eurotelu, reálné rychlosti budou třetinové.
title: Eurotel přináší EDGE (v síti T-Mobile)
---

<p>
T-Mobile včera oficiálně potvrdil, že jeho koketování s EDGE technologií se v České republice stává realitou. Zprávu vydal poté, co se už i v Hospodářkách psalo o tom, že si příští pondělí Eurotel vybral pro spuštění své vysokorychlostní datové sítě CDMA2000 EV-DO. Tyto dvě události lze jen velmi těžko nespojovat a je zdřejmé, že EDGE přináší T-Mobile do ČR jen proto, že všechny pokusy zabránit Eurotelu ve spuštění CDMA přišly vniveč - naposledy stížnost k evropské komisi.</p>
<p>
T-Mobile má k EDGE rozporuplný vztah. Do EDGE se snaží konvertovat svojí síť v USA, kde je situace už neudržitelná, protože konkurenti zde s oblibou nabízejí vyšší rychlosti právě na CDMA - start je očekáván na rok 2005. A celá legrace zatím stála půl miliardy dolarů...</p>
<p>
Rána přišla nejprve na evropském kontinentu a to když vloni spustil maďarský Pannon EDGE, T-Mobile jej v Maďarsku následoval o tři měsíce později. Z EDGE v Maďarsku si udělal výkladní skříň, když spolu s Ericssonem T-Mobile ustanovil rychlostní rekord v EDGE síti. Ačkoliv dnes ve své české tiskové zprávě udává rychlosti kolem 210 Kb/s, musíme mít na paměti, že v reálném provozu budou rychlosti v EDGE třetinové. </p>
<p>
Zajímavá situace je ve slovenském EuroTelu, kde EDGE běží také a kde 51% vlastní Deutsche Telekom skrze Slovak Telecom a zbytek Atlantic West. Zdejší vedení má ovšem značnou autonomii v jednání, vyjádřenou mimo jiné i tím, že se firma nejmenuje T-Mobile, takže zde je o lokální (a moudré) rozhodnutí - asi tak, jako kdysi u nás za časů Paegasu.</p>
<p>
Jak vidno, T-Mobile se do EDGE nikdy nehrnul, vsází spíše na WiFi a 3G a to jen v některých lokalitách, v zemích, které nepovažuje za primární linii střetu (například s Orange nebo Vodafone) na rychlá data spíše kašle. Ostatně i u nás jej k datovému paušálu vyprovokoval až krok Eurotelu.</p>
<p>
V Čechách to dlouho vypadalo na odložený souboj. Eurotel sice EDGE testuje a má jím osazené několik základnových stanic, jenže se rozhodl dříve šlápnout do CDMA. A T-Mobile nezbylo nic moc jiného, pokud chtěl konkurovat. než udělat hlasité prohlášení o tom, že EDGE ano - a jít ho rychle někam nakoupit. </p>
<p>
I časování odpovídá tomu, že T-Mobile svým EDGE jen kontruje. Pokud jej opravdu chce nabídnout do konce roku 2004, pak to znamená, že na EDGE v ČR ještě mnoho nesáhl, jen si několik lidí prolistovalo nabídkové katalogy a usoudili, že to půjde do sítě docpat (jinak by přeci všechno slavnostně spustili s tím, že pokrytí EDGE je třeba jen v pěti městech). Testovací provoz (<a href="http://mobil.idnes.cz/mobilni_komunikace/operatori/sluzby/edge_tmobile040729.html">zmíněný v tiskové zprávě</a>) znamená, že je to nainstalované stejně jako v případě Eurotelu na jedné či dvou základnových stanicích a technici si s tím hrají. </p>
<p>
Ačkoliv Eurotel již tradičně T-Mobile ujíždí o půl roku, nelze brát EDGE aktivity na lehkou váhu. EDGE, i když jej dodavatel (Siemens?) nezprovozní na slibovaných rychlostech a také terminály nenabídnou vyšší rychlost, než nějakých 80 Kb/s, bude mít výhodu v tom, že je součástí GSM sítě, takže stačí koupit EDGE mobil a můžete v té samé síti datovat, telefonovat a platit jedny poplatky najednou.Jenže to je jen o obchodní strategii, na kterou může Eurotel v zimě bez problémů odpovědět, pokud se mu to bude zdát důležité. Ve skutečnosti, z hlediska operátora je výhodnější mít datový provoz oddělený v jiné síti, dají se s tím dělat kouzla, když se do provozu nemíchají hlasové hovory a jejich nároky na kapacitu.</p>
<p>
V každém případě bude letošní telekomunikační podzim velmi veselý. Naštěstí pro koncové zákazníky...</p>