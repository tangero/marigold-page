---
ID: 1213
author: Patrick Zandl
layout: post
oldlink: 'https://www.marigold.cz/item/veru-nevim-jak-bude-cesky-telecom-celit-lavine-komunitnich-siti

  '
post_date: 2004-07-26 08:27:00
post_excerpt: ''
published: true
summary_points:
- Komunitní sítě pronikají i do malých vesnic, kde nabízejí levnější internet.
- Místní nadšenci budují komunitní sítě, čímž konkurují velkým poskytovatelům.
- Uživatelé upřednostňují cenu a pohodlí před spolehlivostí a technologií.
- ADSL bude obtížně konkurovat komunitním sítím kvůli ceně a osobnímu přístupu.
title: 'Věru nevím, jak bude Český Telecom čelit lavině komunitních sítí

  '
---

<p>
Udělal jsem o víkendu zajímavou zkušenost. Až doposud jsem považoval české komunitní sítě za výsadu prakticky jen měst, neřku-li přímo měst větších. Praha je jasná,  Brno je jasné, Kladno, Slaný, ještě tak Mělník. O víkendu jsme byli u rodičů v Pardubicích. Zdejší nabídka internetu přes WiFi se ustálila na 300 Kč měsíčně, pokud netoužíte po dokladu (zdravíme Sobotku) a pokud nepotřebujete extra garantovanou linku - v praxi dostáváte něco jako lehce agregovanou čtvrtmegovku. Jenže věru, Pardubice jsou město s 90 000 obyvateli a tam jsem něco takového také čekal. </p>
<p>
Ovšem rodiče bydlí ve vesničce deset kilometrů od Pardubic. Z hlediska katastrálního jsou to ještě Pardubice, protože tam jezdí místní MHD (jednou za dvě hodiny a končí tu), z hlediska faktického je to samostatná vesnička s hospodou (2 ks), tak čtyřiceti domy a sámoškou. Ještě za komoušů tu byly dva telefony, jeden z nich mělo JZD, druhý my (to snad nějak když zrušili školu a udělali z ní hospodu a ta telefon nepotřebovala a my bydleli hned vedle, tak jsme ho zabavili). V plánu pro pokrytí ADSL - ne v této desetiletce, přílišná vzdálenost od ústředny (ačkoliv telefony už se naštěstí normálně přidělují a dokonce dorazilo i ISDN). Signál operátorů se v posledních dvou letech zlepšil, ale ještě nedávno bylo potřeba vylést na půdu pro pohodlný přenos dat. </p>
<p>
Jenže i sem dorazily komunitní sítě. Jeden místní mladík pečlivě obešel všechny domy, naházel do schránek letáky a nabízí na podzim přivedení internetu. Linka 256 Kb/s sdílená deseti lidmi vyjde na 300 Kč, internetovou přípojku obstará pardubická <a href="http://www.ins.cz/">INS </a>(která v Pardubicích levný internet přes WiFi tahá). Prostě pohoda - stačí na holubník přidělat směrovku směr statek a je připojeno. A když trochu osolíte výkon, i pečení holuby budou... </p>
<p>
Vypadá to, jako docela dobrá legrace. Jenže není, alespoň pokud jste Český Telecom a chcete prodávat ADSL. Komunitní sítě se rozlézají do nejmenších vesniček, kde se vždy najde nějaký fanda, kterého napadne na kurník hodit všesměrovku, jedno ápéčko k tomu a udělat ze sebe ISP. A to nemyslím nijak pejorativně, prostě je to tak - on se jím stává a stane. Má přímé vztahy s potenciálními klienty, většinu z nich zná jménem, pečlivě jim nahází nabídku do schránek a je k sehnání na mobilu i přes SMS hluboko do večera. V případě zájmu přijde se žebříkem všechno proměří a připojí vás. Ještě ten večer vám běží linka, u které si pamatujete, že jednou za měsíc se staví Lojza, zinkasuje své tři kila a že když to neběží, máte mu zabouchat na okno, on se podívá na kurník, odežene slepici, která se uhnízdila na jeho všesměrovce a všechno běží zase jak z praku. Žádná křeč - takové věci se přeci stávají. Pořád lepší, než se dovolávat na anonymní infolinku operátora, který chce vědět, jaký máte modem (Genius, optický. Aha, to je myš?), jesli bliká kontrola ACK (???) a jaký máte operační systém (????, jo mladej říkal, že ten padací. Ano, Windows). A to jste měli štěstí, že jste se dovolali. </p>
<p>
Komunitní sítě to řeší po svém. Uživatelé dávno zjistili, že rozdíl mezi spolehlivostí 99,9% a 95% je zhruba tisícikoruna měsíčně, jenže pro většinu dnešních uživatelů internetu nemá pětiprocentní rozdíl ve spolehlivosti ceny tisícikoruny. S tím může ADSL bojovat dvěma cestami. Zaprvé sníží cenu (neee, volají v Telecomu). A za druhé, bude jednodušší pro uživatele - a to už dnes vlastně je. Přijede technik, zapojí, něco mu zaplatíte a ono to jede. Nebo dostanete krabičku, podle tří obrázků ji zapojíte a ono to taky jede. S tím se WiFi nemůže měřit, už jen nakrimpovat konektory bude pro většinu normálních smrtelníků velký problém. Jenže komunitní sítě se s tím dobře popasují tím, že přijede člověk, kterého to baví a kterého navíc i znáte - a všechno nainstaluje. A ono to zase jede. A otázka je, proč byste měl platit 1200 Kč za ADSL, když můžete platit 300 Kč za WiFi. Kvůli StarZone? Ha, praví bystý provozovatel komunitní sítě - tady máte IP adresu interního serveru v naší síti, kde běží něco jako StarZone, jen jsou tam nové filmy a neplatí se za to. Kvůli tomu, abyste měli telefon? Zkuste Fayn, Wirphone, Skype nebo SoftPhone. Tak kvůli čemu? Že ADSL funguje spolehlivěji? Je to jisté? A má to pro vás cenu 900 Kč měsíčně?</p>
<p>
Internetové připojení pro domácí uživatele se stává bez diskuse komoditou. Rozhoduje uživatelovo pohodlí a cena, nerozhoduje technologie a do určité míry není ani podstatná rychlost. A jestli je něco velmi špatný obchodní předpoklad, pak myšlenka, že až někam dorazí ADSL, uživatelé komunitních sítí radostně a rychle konvergují. Proč by to dělali? Konverze znamená chvíle nepohodlí a těch se uživatel bojí, takže by je musela odůvodnit cena. A já vskutku nevěřím tomu, že ADSL podleze ceny komunitních sítí. </p>
<p>
Takže když o tom tak přemýšlím, někdo tu má závažný problém...</p>