---
ID: 859
title: 'BREW bude bojovat o&nbsp;přízeň i&nbsp;v&nbsp;Evropě proti J2ME'
author: Patrick Zandl
post_excerpt: ""
layout: post
oldlink: >
  https://www.marigold.cz/item/brew-bude-bojovat-o-prizen-i-v-evrope-proti-j2me
published: true
post_date: 2004-02-15 19:16:00
---
<p>
V Evropě to v rovině aplikační v mobilech vyhrávají zatím javové aplikace J2ME, midlety - to samozřejmě v případě, že nejde přímo o nativní aplikaci pro Symbian či Mobile Windows. Jenže minulý týden probíhala v Londýně vývojářská konference věnovaná BREW a Qualcomm bude chtít tuhle svoji technologii protlačit i do Evropy.</p>

<p>
BREW je programovací jazyk pro mobilní telefony, jeho autorem je Qualcomm a je to proprietární věc  - oproti J2ME je podobný C/C++, jinak je ten smysl a princip fungování obdobný. Jinak na to ale Qualcomm jde obchodně. Zatímco v případě J2ME platí licenční poplatky výrobci mobilů, kteří do svého mobilu integrují podpoju mikrojavy, BREW je zdarma jak pro výrobce, tak pro uživatele a programátory, Qualcomm dokonce nabízí zdarma slušné SDK. Ten, kdo platí, jsou operátoři, kteří chtějí, aby v jejich sítích BREW aplikace fungovaly. Jak mazané. </p>

<p>
Těch operátorů ale dnes není zase tolik, jde především <a href="http://www.qualcomm.com/brew/developer/resources/ad/devices_op.html"target="_blank">o latinskoamerické operátory</a>, tedy zákazníky Qualcommu. Ale co není, může být, BREW míří v Evropě Qualcomm především do 3G a EDGE sítí, tedy k zákazníkům, kterých v Evropě zatím moc není.</p>

<p>
Proč by se měl chytnout BREW oproti už rozšířené a prakticky standardizované Javě? Inu, dost možná právě proto, že je proprietární - operátor sice musí Qualcommu zaplatit, za to ale dostává mnoho: podporu účtování a provizí BREW aplikací do své sítě, bezpečnou distribuci aplikací a jejich stahování po síti. Ostatně i o japonském i-mode se říká, že jeho hlavní úspěch tkví v tom, že má plně zvládnutý řetězec "ekosystému" - tedy to, jak vydudat peníze ze zákazníků a poměrně uspokojivě je přerozdělit jak mezi tvůrce obsahu, tak licensora i-mode tak provozovatele sítě. </p>

<p>
To je dnes velký problém J2ME aplikací - málokterý operátor má kvalitní nástroj, jak jejich stahování či provoz proúčtovat koncovým zákazníkům, natož jak uspokojivě šířit aplikace třetích stran. Řešení via Premium Rate SMS je spíše obezlička, než uspokojivé a operátoři jsou si toho vědomi. </p>

<p>
Na <a href="http://www.qualcomm.com/brew/">webu Qualcommu</a> najdete řadu dem BREW a dalších materiálů. </p>
