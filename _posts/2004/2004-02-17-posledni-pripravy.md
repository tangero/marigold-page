---
ID: 862
author: Patrick Zandl
layout: post
oldlink: 'https://www.marigold.cz/item/posledni-pripravy

  '
post_date: 2004-02-17 08:46:00
post_excerpt: ''
published: true
summary_points:
- Cannes cesta vyžaduje studium UMTS, které se ukázalo jako nepochopitelné.
- Oskar roaming GPRS/MMS nenabízí, ačkoliv to dříve sliboval.
- MMS posílání komplikuje nekompatibilita Nokie 6600 s Go kartou.
- CeBIT akreditace byla vyřízena včas, což je pozitivní.
title: Poslední přípravy  - )
---

<p>
V sobotu odjíždíme do Cannes a předstartovní přípravy finišují. Rozhodl jsem se, že v Cannes nebudu za trubku a že si opravdu detailně prostuduji, co je to UMTS - výsledkem čehož ležím půl roku v knihách a specifikacích. Nejlepší to bylo první dva týdny, když jsem opravdu měl dojem, že jsem všechno pochopil. Jenže pak jsem našel pár droboučkých nesrovnalostí, zanořil se a z drobného ponoru do specifikací se stalo půl roku. Platí totiž, že čím hlouběji se v UMTS pohybujete, tím ménší máte dojem, že mu rozumíte. Vedu čilou korespondenci s polovinou světa včetně lidí, kteří vymysleli četné patenty a došel jsem k závěru, že to nikdy nepochopím. Sdělil jsem tento svůj závěr jednomu z členů UMTS fóra a ten mi odpověděl, že nemám věšet hlavu, že on taky ne. Uklidnil mne. Kromě toho jsem zjistil, že jedním z lidí kolem UMTS standardu je můj příbuzný Erich, radostné to shledání. Právě jsem se díval a moje složka <EM>3G</EM> na pevném disku má 821MB dat. </p>

<p>
Kromě přípravy psychologické - <EM>abych se nenechal oblbovat píárama na stáncích</EM> - probíhá také příprava materiální. Po dlouhém vnitřním boji jsem si včera připlatil volací zálohu k Oskarovi, takže bych měl mít roaming. Následně jsem šel studovat Oskarzónu, co se tam kde píše o GPRS/MMS roamingu u oskara a našel jsem zprávy z dubna-května 2003, kde nějaký oskarák ujišťoval, že GPRS roaming bude, protože je to přeci základ pro MMS roaming. To měl nepochybně pravdu, až na to, že Oskar nikde GPRS ani MMS roaming nenabízí a jak to tak vypadá, ještě dlouho nabízet nebude. Můj názor je ten, že umí online tarifikovat jen hovory a na datech se dá protočit moc peněz, takže by neměl zákazníka jak utnout. </p>

<p>
Abych mohl posílat MMS zprávy, pořídil jsem si Go kartu, která má MMS roaming ve Francii. Jenže problém - Nokia 6600, kterou jsem vyhodnotil jako nejlépe fotografující mobil v dosahu, s Go kartou nefunguje. Dneska si nechám upgradovat firmware v LG 7100 a uvidíme, jak se pochlapí ten. Další myšlenka je nasadit Tungstena s WiFi - jenže Tungsten baští SD karty, zatímco fotoaparát Sony 717 je na memoryštyky a vzájemně to nepasuje. Adaptér z SD na MS není :)</p>

<p>
Alespoň že jsem si v předstihu vyřídil akreditaci na CeBIT.</p>