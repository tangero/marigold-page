---
ID: 1211
title: 'Výši kreditu Home Mini u&nbsp;Českého Telecomu znalo správně 31% respondentů'
author: Patrick Zandl
post_excerpt: ""
layout: post
oldlink: >
  https://www.marigold.cz/item/vysi-kreditu-home-mini-u-ceskeho-telecomu-znalo-spravne-31-respondentu
published: true
post_date: 2004-07-22 18:58:40
---
<p>
Moje anketa na téma, jaký kredit má tarif Home Mini u Českého Telecomu získala během jednoho dne přes 140 hlasů. 47% hlasujících soudilo, že tarif Home Mini žádný kredit nemá, zatímco jeho správnou výši 102 Kč znalo či uhodlo 31 procent hlasujících. A to není zrovna moc - čili se potvrdilo moje podezření, že výše kreditu u tarifů Českého Telecomu není zrovna obecně známa. Hlasující na tomto serveru bych si dovolil považovat za v telekomunikacích zběhlejší a pokud i z nich se správného výsledku dobere necelá třetina, není to mnoho. Aby bylo jasno - sám jsem to nevěděl, podíval jsem se do ceníku a myslel jsem si, že je tam chyba, až mi to i na infolince potvrdili... </p>
<p>
A z toho bych uzavřel, že se lze oprávněně domnívat, že běžný uživatel tarifu Telecomu neví, jaký má kredit na telefonování, takže ve srovnání na letácích Českého Telecomu je tento předpoklad sice trochu degradující zákazníka, ale vcelku správný... </p>
<p>
Mimochodem, pamatujete si, kolik vás stojí minuta volání z vašeho mobilu do pevné telefonní sítě? Já bych si to troufl odhadnout, ale ruku do ohně bych za to nedal. </p>
<p>
<strong>Žijeme v dojmových  stereotypech</strong> - Eurotel je drahý, T-Mobile je levnější a nejlevnější je Oskar. Opravdu je to tak? Většinou, často, přibližně, málokdy, nikdy? A tyhle stereotypy nás někdy přemáhají nadlouho. Český Telecom má naprosto debilní zákaznický servis, je můj tradiční poznatek. Byl jsem nedávno v Telepointu aktivovat nějakou službu. Starší paní se mne ochotně ujala, řekl jsem jí, co potřebuju, vyndala hromadu papírů - a já se zhrozil. Paní se zeptala, zda si dám něco k pití, že bude pět minutek trvat, než ty papíry vyplní. Vyplnila, pak mi přistrčila papíry k podpisu a bylo. Třetí den všechno fungovalo, jak mělo - a kdybych nevěděl, jaký je ten lidský monstrproces za tím, řekl bych, že to funguje dobře...</p>
