---
ID: 895
title: Čtu Pottera, nerozptylovat!
author: Patrick Zandl
post_excerpt: ""
layout: post
oldlink: >
  https://www.marigold.cz/item/ctu-pottera-nerozptylovat
published: true
post_date: 2004-03-03 09:15:00
---
<p>
V neděli přišel ten velký den - vzal jsem si sváteční kalhoty, čistou košili a vyrazil jsem do stodůleckého Carrefoure, abych ve zdejším knihkupectví zakoupil pátý díl Harryho Pottera. Co na tom, že za rohem v hypermarketu ho měli bezmála o stovku laciněji a že jsem celou dobu přemýšlel nad tím, kdy budu nařčen, že jsem ho tam šlohl - naštěstí jsem měl účtenu a ochrance nevadilo, že mi při placení chleba kouká z kapsy...</p>

<p>
No a teď v každé volné chvíli čtu Pottera - zase tak moc volna nemám, takže jsem na straně 703. Nečetl jsem ani ten <EM>"pirátský"</EM> překlad - z monitoru se mi to nechtělo louskat a PDF se mi v Palmu nějak nezobrazilo - ani anglický originál, angličtinu si nechávám spíš na technickou literaturu. A nakonec ani slovenštinu - zase tolik jsem po knize nebažil a českou bych si stejně koupil do knihovny. </p>

<p>
Co mne zarazilo, byla přihlouplost, kterou kolem knihy Albatros vypustil, když v MF DNES nějaká píárka Albatrosu vysvětlovala, že se rozhodli knihu uvést na trh v neděli, aby tím ušetřili rodičům problémy s výmluvami dětí na to, že nemohou do školy a že si budou číst knihu. Přijde mi to kravina - kdyby to byla pravda, pustili by knihu do obchodů už v sobotu nebo v pátek odpoledne. Takhle mi spíše přijde pravděpodobné, že spoléhali na magičnost přechodného 29. února. A přijde mi nefér maskovat to dětmi. </p>

<p>
Je zajímavé, kolik lidí kolem mne Pottera odsuzuje jako&#160;hloupou knížku - a vždy jde o lidi, kteří ji nečetli, jen o ní četli v novinách. Ale já říkám: ať žije novodobý mýtus. <EM>A nerušit, jdu si to dočíst, už zbývá posledních sto stran...</EM> </p>
