---
ID: 850
author: Patrick Zandl
layout: post
oldlink: 'https://www.marigold.cz/item/weblogy-jsou-vlastne-takova-p2p-zurnalistika

  '
post_date: 2004-02-12 08:07:00
post_excerpt: ''
published: true
summary_points:
- Weblogy fungují jako peer-to-peer novinařina, kde čtenáři doplňují a ověřují informace.
- Důležité je filtrovat smysluplné dodatky čtenářů, což je problém u novinářské zodpovědnosti.
- Komentáře čtenářů jsou často důležitější než samotný článek, například na Slashdotu.
- Práce s komentáři čtenářů se stane důležitější než redakční zpracování zpráv.
title: Weblogy jsou vlastně taková P2P žurnalistika
---

<p>
Přemýšlel jsem o tom ve vztahu k tomu příspěvku o zavedení příchozího telefonního čísla pro Fayn. <STRONG>Weblogy jsou něco jako taková peer-to-peer novinařina</STRONG>. Jak to funguje normálně: firma vydá tiskovou zprávu, <STRIKE>novinář uřízne patičku a nápis tisková zpráva a plkne ji do novin</STRIKE>, novinář ji prostuduje, chce nějaké doplnění, protože se mu něco nezdá, tak zavolá do firmy a všechno zjistí, pak to pro čtenáře sepíše a dá do novin. S Faynem to zafungovalo jinak - neměl jsem čas prověřovat, jak je to s geografickým přidělováním předečíslí a přenositelností, takže jsem zprávu publikoval bez toho. A někoho to zaujalo, takže si to prověřil sám a odpověď přidal ke článku, takže jsme ji doplnili i do hlavního článku pro ostatní. Klasická ukázka P2P novinařiny :)</p>

<p>
O tomto postupu jsem už kdysi dávno uvažoval pro Mobil.cz - už tehdy bylo jasné, že hodně čtenářů má informace a názory, které by významně obohatily obsah článku. Dokonce se už před čtyřmi lety testovalo takové sestavení článku, kdy text redaktora bude v podstatě rovnocenný s názory čtenářů a čtenáři budou moci své revize vepisovat přímo do článku. Narazilo to na drobné problémy: především už je to na hranicích novinařiny a na štíru se zodpovědností za obsah, který přeci jen nese vydavatel. A s tím souvisí problém, <STRONG>jak ke článku propustit jen dodatky, které mají opravdový smysl</STRONG>. Po nějaké době experimentování jsem to vzdal a reakce čtenářů jsou nadále jen podnětem pro redaktora, který může a nemusí zpracovat / prověřit atd. </p>

<p>
Zajímavý systém má Slashdot - komentáře čtenářů jsou zde často důležitější, než článek, ten ostatně většinou slouží jako rozehrávač takové diskuse. Jenže komentáře jsou zde hodnoceny a bodovány, takže si můžete nechat vypsat jen nejsmysluplnější názory. Moc se mi to líbí a chtěl jsem to převzít na marigolda, jenže vzhledem k počtu zde komentujících to nemá zase tak smys. </p>

<p>
<STRONG>Jenže: komentáře čtenářů mne dnes zajímají prakticky více, než obsah článku</STRONG>. Příkladmo komentáře Kamojedova <EM>(abych nejmenoval nikoho&#160;z přítomných)</EM>&#160;má smysl sledovat, protože většinou opravdu hodně rozumí tomu, o čem píše <EM>(což by měl při tom, co dělá)</EM>. A myslím, že nejsem sám. Weblogy a jejich vzestup jsou jen reakcí na tento trend a je jen otázkou času, kdy se <STRONG>práce s komentáři a reakcemi čtenářů stane důležitější, než samotná redakční práce</STRONG>, redakční zpracování zprávy. A pro weblogy je jejich stání stranou mainstreamu zatím docela výhodné: funguje to jako účinný filtr oproti nejrůznějším výlupkům z diskusních fór, jaké potkáváme na Mobilu či MobilManii a kteří opravdu nic svým komentářem nikomu podstatného nezdělí. Samozřejmě kromě toho, že <EM>Nokia sucks, Siemens rulezzzzz....</EM> ;)</p>