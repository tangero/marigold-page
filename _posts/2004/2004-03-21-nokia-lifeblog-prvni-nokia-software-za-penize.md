---
ID: 932
title: 'Nokia Lifeblog &#8211; první Nokia software za peníze'
author: Patrick Zandl
post_excerpt: ""
layout: post
oldlink: >
  https://www.marigold.cz/item/nokia-lifeblog-prvni-nokia-software-za-penize
published: true
post_date: 2004-03-21 19:34:00
---
<p>
O konceptu Nokia Lifeblog se již na českém internetu něco málo psalo &#8211; na <A href="http://www.mobilmania.cz/Bleskovky/AR.asp?ARI=106791" target=_blank>MobilManii </A>i&#160;ve zprávičkách na&#160;Lupě. Nejsem tedy první a megaexklusivní, ale zato jsem se tomuto software věnoval docela dost na CeBITu i jinak a tak přinesu kompletnější zprávu. </p>

<p>
Nokia Lifeblog nemá nic společného s weblogy, v podstatě jde o &#8222;log&#8220; software pro PC, který vyextrahuje data z vašeho mobilního telefonu a zařadí je na časovou osu podle data jejich vzniku. Jestli vám to zní trochu krypticky, budu konkrétnější: software přenese do PC textové a MMS zprávy i fotky pořízené fotoaparátem a videonahrávky, ať již odeslané, přijaté nebo jen vytvořené. A všechna tato data si můžete potom na PC prohlížet seřazené podle data, z telefonu je můžete odstranit, aniž byste o ně přišli. 
<p>
<IMG height=140 alt="Nokia Lifeblog" src="/wp-content/uploads/nokia-lifeblog.gif" width=140 align=right>Na obrázku vidíte, jak taková časová osa s fotkami a SMS zprávami vypadá, je to obrázek Lifeblogu v telefonu. Větší komfort poskytuje Lifeblog v PC, kde je k dispozici větší pracovní prostor a vidíte vedle sebe data i za několik dní. Vidět jsou náhledy obrázků či texty zpráv, po odkliknutí je můžete zobrazit v původním rozsahu a upravovat. 
<p>
<STRONG>Lifeblog má zachytávat digitální život, jaký pomocí svého mobilního telefonu vedete.</STRONG> Nokia říká, že vám tak pomáhá uchovávat vzpomínky. A to je pravda. Jenže to má svůj háček &#8211; jednak Lifeblog <STRONG>funguje jen s novou Nokia 7610</STRONG> <EM>(na trhu bude v druhém čtvrtletí 2004)</EM> a také <STRONG>není zadarmo.</STRONG> Je to <STRONG>prakticky první Nokia software pro koncové uživatele, který firma prodává</STRONG> &#8211; pokud odmyslím některé Data Suite, které přicházely na trh s kabelem a prodávaly se a nabídku software především třetích stran v Software Marketu. A to je velký posun, až dosud jsme byli zvyklí, že Nokia dává všechen uživatelský software zdarma, že jsou zdarma bohaté synchronizační kity PC Suite, SDK pro vývoj aplikací a obsahu i další doplňkový software. Posun ve vnímání možností vlastního software je zřetelný, software pro mobilní telefony je stále obsáhlejší a důležitější, Nokia nepřehlíží, že mnohé firmy na něm vydělávají, zatímco ona ho dává jako základní výbavu zdarma. Kdo ví, čeho se dočkáme, řekl bych, že tendence dodávat rozšiřující software za peníze se nevyhne ani Nokii. 
<p>
Lifeblog je trialware &#8211; do 200 záznamů vám bude sloužit zdarma, když chcete více, přijde vás na necelých 30 euro. Je to evidentně rozumná hranice. Normální uživatel si s ní vystačí dlouho, dost dlouho na to, aby si na program zvyknul a měl zájem si ho koupit. 
<p>
Osobně považuji Lifeblog za zajímavý software. Jednou věcí mne ale zklamal. Na CeBITu mi lidé z Nokia přiznali, že nemá žádné zvláštní schopnosti archivovat to, co jste do něj uložili. A to u vzpomínek není zrovna dobré... </p>
