---
ID: 819
author: Patrick Zandl
layout: post
oldlink: 'https://www.marigold.cz/item/pridavani-mms-zprav-na-marigolda

  '
post_date: 2004-01-28 09:48:00
post_excerpt: ''
published: true
summary_points:
- MMS zprávy přidány na Marigold pomocí Bloguje.cz jako obezličky pro Genesis.
- Cannes postřehy budou zaznamenávány pomocí MMS zpráv pro okamžité zachycení.
- Oskar nenabízí GPRS roaming ve Francii, což komplikuje posílání MMS.
- Demo aplikace s výpisem ženských jmen omylem zobrazovala chybovou hlášku.
title: Přidávání MMS zpráv na Marigolda
---

<p>
Včera jsem za vydatné Arthurovy pomoci zprovoznil přidávání MMS zpráv na Marigolda. Proč Arthurovy? Inu proto, že Genesis (redakční systém který Marigold používá), nemá vstup dat via MMS a tak jsem udělal hezkou obezličku - založil jsem si weblog na Bloguje.cz, na které se MMS zprávy posílat dají. A Genesis si pak data stáhne z toho weblogu a uloží je do své databáze. Holt finta - a funguje náramně, jen ta čeština zlobí. </p>

<p>
Na co potřebuji MMS zprávy? Rozhodl jsem se, že z Cannes bych mohl zaznamenávat nejrůznější postřehy právě pomocí MMS - pokud je člověk totiž nezaznamená ihned, zpravidla už na ně zapomene. A protože vloni to zkrachovalo na tom, že jsem včas nerozchodil systém pro přidávání MMS do Genesis, letos jsem měsíc v předstihu. </p>

<p>
Takže teď už všechno hezky funguje, od okamžiku, kdy pošlu MMS zprávu, se přidá na Marigolda nejdéle do půl hodiny. Výše uvedené dvě vzorové zprávy nejsou mým narcistickým pokusem seznámit vás s výhledem z mého okna, ale pokusem ryze technickým, zda to všechno vůbec funguje...</p>

<p>
<STRONG>Jenže se ukázal další problém - Oskar</STRONG>. Ten <STRONG>nenabízí GPRS roaming ve Francii</STRONG> a abych byl přesný, na GPRS/MMS roaming peče všude. Prolézal jsem tedy weby francouzských mobilních operátorů, zda někdo nabízí MMS zprávy na prepaid kartách - zásadně mají weby jen ve franštině a anglicky tak maximálně informace o tom, že u nich máte roamovat. Ale z výrazu sans mms bych soudil, že ani Orange, ani Bojžůs ani SFR MMS zprávy na prepaidu nemá. A teď babo raď... </p>

<p>
<EM>PS: Samozřejmě jsem se dopustil nejběžnějšího prohřešku při programování v Genesis a to, že jsem z lenosti copypastnul demo aplikaci z nápovědy sloužící k výpisu z databáze ženských jmen (nevim, k čemu měla sloužit jinému, Jack to nepochybně myslel jako demo :). A protože na webu nebyly žádné MMS zprávy, tenhle příklad každého návštěvníka upozorňoval, že "žádné ženy nebyly nalezeny". Omluva, už jsem to odstranil a nepíše to nic, jak to má být :)</EM></p>