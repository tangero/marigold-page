---
ID: 1449
author: Noname
layout: post
oldlink: 'https://www.marigold.cz/item/stanovisko-ipv-zui-a-sos-k-regulaci-voip

  '
post_date: 2004-12-19 13:44:15
post_excerpt: ''
published: true
summary_points:
- Stanovisko k regulaci VoIP vydaly IPV, ZUI a SOS dne 26.11.2004.
- ČTÚ neupřesnil, co považuje za IP telefonii, což je zásadní nedostatek.
- IPV, ZUI a SOS jsou proti jakékoliv regulaci IP telefonie v ČR.
- Voice over IP služby by měly být regulovány jako běžné telefony.
title: Stanovisko IPV, ZUI a SOS k regulaci VoIP
---

<p>
Zasvěcení vědí, že jsem již od počátku &#8220;technický konzultant&#8221; sdružení Internet Pro Všechny, i když nikdy jsem nechtěl být moc viděn (dělal jsem pro jednoho AO a to se někomu zdálo v rozporu). Nyní jsme vypracovali opět jedno společné stanvisko k regulaci VoIP a to si sem dovolím umístit. V prvé řadě chci ale upozornit, že <span style="font-weight: bold;">pod tímto stanoviskem není podepsaný vlastník tohoto serveru Patrick Zandl</span> a nemohlo to být s ním ze známých důvodů zatím ani konzultováno, proto to opravdu berte jako stanovisko čistě IPV, ZUI a SOS, nikoliv Marigoldu a Patricka (je na něm, jestli se po svém návratu přidá k našemu stanovisku, či napíše vlastní, či se k problému nevyjádří). Děkuji</p>

<h3>Stanovisko IPV, ZUI a SOS k regulaci VoIP </h3>
<p>
Dne 26.11. vydalo ČTÚ <a href="http://www.ctu.cz/art.php?iSearch=&amp;iArt=467&amp;PHPSESSID=d65a7d72f23d0e738d039c0653b19214">Stanovisko k zavádění technologie IP</a>, kde oznamuje, že &#8220;<i>Evropská komise v současné době projednává z hlediska regulace problematiku přístupu ke službám, které jsou poskytovány prostřednictvím telekomunikačních sítí, využívajících technologii na bázi internetového protokolu</i>&#8221; i ČTÚ formuluje &#8220;<i>v současné době svojí představu o regulačních aspektech těchto služeb z pohledu stávající i připravované právní úpravy pro oblast telekomunikací, resp. elektronických komunikací</i>&#8221; a žádá odbornou veřejnost o zaslání připomínek. Tento dokument je společným stanoviskem sdružení <a href="http://www.internetprovsechny.cz">Internet pro všechny</a> (IPV), <a href="http://www.zui.cz/">Zástupci uživatelů internetu ČR</a> (ZUI) a <a href="http://www.spotrebitele.info/">Sdružení obrany spotřebitelů České republiky</a> (SOS).</p>

<!--more--><p>
V prvé řadě je třeba vytknout ČTÚ, že <b>zcela chybí jakékoliv upřesnění co si představuje pod pojmem IP telefonie a co nikoliv</b>. V zásadě veškerá hlasová komunikace v ČR i ve světě prochází v některé části své sítě v digitalizované formě a pro přenos často využívá internetového protokolu. Pro každou z možností využití IP pro přenos hlasu ať už se jedná o přenos z počítače na počítač, z počítače na telefon, z telefonu na počítač a nebo z telefonu na telefon jsou zcela jiné zásady a to je třeba odlišit. Je také zcela zásadní rozdíl mezi technologiemi &#8220;<b>Voice over Internet</b>&#8221; (např. Skype) a &#8220;<b>Voice over IP</b>&#8221; (bez průchodu hlasových paketů Internetem - např. Contactel Forum), které obě využívají IP protokolu (a lze je tedy obě zařadit do souhrnné zkratky VoIP) a mohou se pro zákazníka &#8220;tvářit&#8221; stejně, ale jejich princip je zcela odlišný a musí se zcela lišit i pohled na jejich případnou regulaci.</p>

<p>
V zásadě <b>jsme proti jakékoliv regulaci IP telefonie v ČR</b> a máme pro to několik důvodů:</p>

<ol>
<li>Každá <b>právní norma musí být vymahatelná</b>, jinak postrádá smysl a zrovna omezení, monitorování, či regulace IP telefonie je technicky těžko proveditelná (muselo by se přistoupit k monitorování a omezování na směrovačích poskytovatelů a to by nás přiblížilo ještě více Číně než modernímu světu).</li>
<li>Když by se regulace snažila ovlivnit jen místní subjekty, potom by <b>místní operátoři nemohli konkurovat světovým firmám</b> typu Skype, pro které nejsou fyzické hranice překážkou a to by vedlo k mnohalimilonovým ztrátám, úpadkům a propouštění.</li>
<li><b>Argument o využívání IP telefonie kriminálními živly je nesmyslný</b> — špičky organizovaného zločinu mají již dlouho mnoho možností používat šifrovanou komunikaci, ať už pomocí hlasových modulátorů pro telefony či např. kryptovaných e-mailových zpráv. Možnost odposlouchávání je tedy stejná (např. pomocí štěnic).</li>
<li>Jakákoliv <b>regulace může výrazně omezovat rozvoj dané oblasti a podporovat monopol</b> a s ním související nekalé jevy, jako je snížená dostupnost a zvýšená cena.</li>
</ol>
<p>
Ovšem tato pravidla platí beze zbytku jen pro komunikaci PC→PC a PC→Telefon (pod pojmem PC je třeba chápat i upravený počítač do formy telefonu, jež se připojuje k datové zásuvce) a <b>pro technologii Voice over Internet</b>. Pakliže má mít daný přístroj umožněn i příchozí směr, pak musí mít přiděleno i telefonní číslo a to by se mělo řešit stejnými pravidly a tedy regulací ze strany ČTÚ a dle nového telekomunikačního zákona i ze strany MI. Protože je ale obtížné až nemožné kontrolovat fyzickou polohu daného PC (a v budoucnu s příchodem mobilní bezdrátové internetové telefonie to bude ještě těžší), nelze těmto komunikačním prostředkům přidělovat <b>regionální telefonní čísla</b>, neboť by to bylo snadno zneužitelné (volání za místní tarify atp.). Proto se domníváme, že by se mělo na internetovou telefonii pohlížet jako na mobilní a tudíž by zájemci o příchozí číslo (což by měla být jen volitelná nadstavba) měli získat vlastní číselnou řadu.</p>

<p>
Je také třeba se zamyslet, jak to bude se <b>zajištěním bezplatného volání na tísňové linky</b> (112, 150, 155 a 158 ) z těchto telefonů a jak se budou hradit náklady na pokrytí těchto služeb. Domníváme se, že by měla zůstat zachována situace jako nyní, tedy že <b>není povinnost operátora</b> zajistit volání na tyto linky, a to kvůli složité technické a obchodní řešitelnosti, kvůli nemožnosti řešení u zahraničních operátorů a i díky téměř 100% penetraci mobilních telefonů, které zastanou funkci bezpečnostní pojistky.</p>

<p>
<b>Jiná situace je u služeb Voice over IP</b> (ať už PC→cokoliv, tak Telefon→cokoliv), které neprocházejí Internetem a u technologií Telefon→PC a Telefon→Telefon s využitím přenosu pomocí internetového protokolu. Zde by měl být zachován současný stav, kdy je dané komunikační zařízení umístěno na konkrétním místě v ČR s konkrétní linkou od konkrétního operátora působícího v ČR s připojením na jeho místní ústřednu a není tak problém zde přidělovat regionální čísla z rozsahu daného operátora ani se zajištěním dostupnosti tísňových linek, včetně úhrady vzniklých nákladů. Proto by <b>na tyto služby mělo být pohlíženo nadále jako na běžné telefony a měla by být použita s tím související regulace</b>.</p>

<p>
<b>Sušice, Praha —  19. prosince 2004</b></p>

<p>
<a href="http://www.internetprovsechny.cz">
Internet pro všechny</a> - Miloslav Sova, předseda, v.r.</p>

<p>
<a href="http://www.zui.cz">
Zástupci uživatelů internetu</a> -  Luboš Olejár, předseda, v.r.</p>

<p>
<a href="http://www.spotrebitele.cz">
Sdružení obrany spotřebitelů České republiky</a> - František Lobovský, předseda, v.r.</p>