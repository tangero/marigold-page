---
ID: 968
author: Patrick Zandl
layout: post
oldlink: 'https://www.marigold.cz/item/3g-tyden-nove-mobily-prichazeji

  '
post_date: 2004-04-06 08:25:00
post_excerpt: ''
published: true
summary_points:
- Vodafone Italia spouští 3G roaming v Británii, Portugalsku a Španělsku od 1. dubna.
- Švédský operátor 3 nabízí zdarma hovory a videohovory ve vlastní síti.
- NEC c616 se prodává v Hong Kongu s baterií o výdrži až 277 hodin.
- NTT DoCoMo má přes 3 miliony uživatelů 3G sítě FOMA.
title: '3G Týden: nové mobily přicházejí'
---

<p>
Síť Vodafone Italia začíná do svých 3G služeb zahrnovat i roaming. Roamovat mohou od 1. dubna (a není to apríl) v 3G sítích v Británii, Portugalsku a Španělsku, pracuje se na zprovoznění roamingu s Francií, Holandskem, Řeckem, Švédskem a Japonskem. </p>

<H4><IMG height=310 alt="NEC e313" src="/wp-content/uploads/nec-e313-new.jpg" width=119 align=right>Švédská Trojka zdarma </H4>
<p>
Švédský operátor 3 nabízí zdarma videohovory a normální telefonní hovory ve vlastní síti - kdykoliv, v kterémkoliv čase. Základní měsíční tarif stojí 99 švédských korun, tedy zhruba 350 Kč a již v něm jsou hlasové i videohovory v rámci švédské sítě 3 zdarma. Závazek je na jeden nebo dva roky. A pak že 3G sítě jsou hlavně o službách a ne o tlaku na ceny: jistě že je to o cenách, jen je potřeba si to přiznat. </p>

<p>
Trojka také na švédský trh přichází s novým mobilem NEC e313, sympatickým 3G low-endem s bohatou nabídkou funkcí, například s podporou Javy, videohovorů, integrovaným fotoaparátem, barevným 65k displejem, MP3 přehrávačem a podporou memory sticků, email POP3/IMAP a lokalizací polohy via GPS, to vše v váze 126 gramů. Trojka ve Švédsku tento mobil dává k tarifům se závazkem zdarma, kupříkladu její britská sestra vyžaduje alespoň 50 liber v závislosti na výši tarifu. Preview telefonu v češtině <A href="http://mobil.idnes.cz/mobilni_komunikace/mobilni_telefony/abecedni_prehled_mt/ostatni/nece313040325.html">na Mobil.cz zde</A>. </p>

<H4>NEC c616 </H4>
<p>
<IMG height=348 alt="NEC c616" src="/wp-content/uploads/nec-c616.jpg" width=138 align=left>Když už jsme u těch NEC telefonů, začíná se jim v 3G sítích dařit. Jak by ne - jsou určeny pro UMTS sítě a jsou to první slušné 3G telefony v prodeji, které nevypadají jako výběhový model GSM z roku 1997. Síť 3 v Hong-Kongu začala prodávat a masivně podporovat NEC c616. Jde o sympatické véčko, rovněž nadupané funkcemi potřebnými pro správný odpich v 3G sítí (video, fotoaparát atd) a především s adekvátní výdrží. V Honk-kongu se prodává verze s baterií 1800 mAh a tedy s výdrží 277 hodin pohotovosti či pěti hodin hovoru nebo 3 hodiny videohovoru. Cena telefonu při nákupu služby 3 je 1980 hongkongských dolarů, což jestli mne neklame přepočet, je cca 7000 Kč. </p>

<H4>Sony Ericsson Z1010 se začne dodávat </H4>
<p>
Sony Ericsson prohlásil, že jeho první 3G telefon Z1010 se začne dodávat zákazníkům během několika dní, protože v těchto okamžicích končí poslední testy. Na první UMTS mobil Sony Ericsson se čeká už dlouho a především velmi napjatě, protože se předpokládá, že Ericsson jako velký iniciátor 3G sítí bude udávat v 3G telefonech tón kvalitním software a odladěním telefonu. Z1010 přezdívaná Big Mac je sympatické véčko (ovšem o něco větší a těžší než GSM véčka výrobce) s nabídkou všech moderních služeb jako je videotelefonie, fotografování, přehrávání videa i hudby. Podrobnosti o Z1010 v loňském <A href="http://mobil.idnes.cz/mobilni_komunikace/mobilni_telefony/abecedni_prehled_mt/sonyericsson/se-z1010-prvniinfo030218.html">preview na Mobil.cz</A> a více obrázků <A href="http://mobil.idnes.cz/mobilni_komunikace/mobilni_telefony/abecedni_prehled_mt/sonyericsson/sonyericssonz1010nacebitu.html">z CeBITu</A>. Musím říct, že z 3G telefonů, které jsem měl v ruce<EM> (=NEC, LG, Samsung, Motorola/Siemens, Nokia)</EM> na mne udělal Z1010 nejlepší dojem. </p>

<H4>I Čína začíná vyrábět 3G mobily </H4>
<p>
Čínská společnost Datang představila první čínský 3G telefon založený na TS-CDMA. Podrobnosti zde v <A href="http://news.xinhuanet.com/english/2004-04/01/content_1395743.htm">Shanghai Daily </A>a česky na <A href="http://vucako.bloguje.cz/34281_item.php">Vucako</A>. Vznik telefonu pracujícího na čínském standardu TS-CDMA je jednou z podmínek, aby čínská vláda udělila 3G licence pro tento standard. </p>

<H4>T-Mobile Rakousko má další frekvence </H4>
<p>
Rakouský T-Mobile získal další 3G frekvence - 2 x 5 MHz od konkurenčního 3G Mobile. Převod frekvencí ještě musí schválit místní regulátor. Rakouský T-Mobile tak bude mít v párovém spektru 2x 15 MHz a 10 MHz v nepárovém spektru. Když v prosinci 2003 převedla španělská Telefonica Moviles svůj podíl v 3G Mobile na Mobilkom Austria a opustila rakouský trh, bylo podmínkou regulátora, aby byl jeden blok frekvencí převeden na společnost, která nemá vztah k Mobilkomu. To se nyní stalo převodem na T-Mobile, kolik ten zaplatil, není známo. T-Mobile Rakousko v současné době nabízí pokrytí 40% sítí UMTS. </p>

<H4>NTT DoCoMo hlásí 3 miliony uživatelů </H4>
<p>
Japonský operátor NTT DoCoMo hlásí, že přesáhl koncem března 3 miliony uživatelů své 3G sítě FOMA. Za dva měsíce tedy získal jeden milion uživatelů a vypadá to, že příliv uživatelů do jeho sítě neustává. DoCoMo říká, že hlavním podílníkem tohoto nárůstu jsou nové FOMA telefony série 900i vybavené emailovým přístupem, prací s videem, javou a 2M fotoaparátem. </p>

<p>
FOMA síť má také zakrátko dostat nová zařízení, <STRONG>takzvané "domácí ovladače"</STRONG> - tedy FOMA zařízení umožňující skrze mobily ovládat takové věci jako programování videa na dálku, kontrolování prostoru vestavěnou kamerou a možnost zobrazit si videostream snímaného prostoru na svém 3G mobilu a dalšími a dalšími funkcemi. FOMA ovladač je vybaven infračerveným rozhraním i kabelovou přípojkou a USB, takže se dá napojit na jednotlivé domácí spotřebiče a naučit jejich ovládání. Podrobnosti o projektu jsou bohužel pouze v japonštině na stránkách <A href="http://fomafp.jp/top.html">Foma Future Project</A>. Ovladač se připojuje do sítě datovou kartou. Tohle je směr, který se mi osobně zdá velmi zajímavý, už v minulosti například Nokia představila MMS kameru založenou na 7650, která byla schopná monitorovat prostor a posílat snímky v případě pohybu via MMS, v případě FOMA ovladače jde ale o mnohem komplexnější zařízení s většími možnostmi využití. </p>