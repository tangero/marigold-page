---
ID: 1262
author: Patrick Zandl
layout: post
oldlink: 'https://www.marigold.cz/item/moje-narodni-broadband-strategie

  '
post_date: 2004-08-18 08:10:23
post_excerpt: ''
published: true
summary_points:
- Broadband strategie, vládní dokument, podněcuje diskusi o dostupnosti broadband
  konektivity v ČR.
- Autor sepsal vlastní, liberální verzi Národní Broadband Strategie, dostupnou na
  Lupě.
- Telecom ocenil Eurotel na stejnou cenu, jako je cena celého Telecomu na burze.
- Autor se ptá, kde je přidaná hodnota Telecomu, když kilometry kabelů nikoho nezajímají.
title: "Moje Národní Broadband Strategie"
---

<p>
V červnu jsem četl na Lupě článek Jiřího Peterky snažící se vybudit diskusi nad Národní Broadband Strategií, což je takový vládní cár papíru s popisem stavu telco v ČR a s nějakým stimulačním programem, co s tím dělat, abychom měli dostupnou broadband konektivitu. </p>
<p>
Zatímco se obávám, že vládní verze bude stát na dotacích, přerozdělování, umělých zásazích do trhu, rozhodl jsem se sepsat vlastní verzi NBS v liberálním, nikoliv socialistickém pojetí. Moji NBS najdete <a href="http://www.lupa.cz/clanek.php3?show=3570">zde na Lupě</a>. Zajímavé je, že už se do mně v diskusi pustil nějaký příznivec dotací, kterému fakt chybí státní přerozdělování peněz. To jsem jediný, komu leze krkem myšlenka, že sbor pseudovolených politiků, kteří problému prakticky nerozumějí, rozhoduje o obrovském přerozdělování našich peněz do projektů pochybného provedení a neprůhledného pozadí? A jsem jediný, kdo si nemyslí, že se u takových věcí průhledné pozadí prakticky nedá vytvořit, alespoň ne v tomhle státě? </p>
<p>
Včera vyšel na MobilManii článek Jiřího Hlavenky <a href="http://www.mobilmania.cz/Operatori/AR.asp?ARI=107937">Telecom má nápadníka</a> věnovaný Vodafone oznamu, že by si rád koupil Telecom, respektive Eurotel. Jiří Hlavenka mne napomíná, že vládní cena Telecomu není <em>záhadně-nezáhadná</em>, ale odvozená od tržní ceny akcií. Asi jsem příliš zkrátil svoji myšlenku, na kterou tímto reagoval, ale nerad bych vypadal, jako že nevím, že Telecom je akciovka kotovaná na burze - pointa mé myšlenky byla v tom, že je hodně zajímavé, že <strong>cena CELÉHO Telecomu</strong> <em>(byť určená burzou, tedy zcela regulérně)</em> <strong>je vlastně stejnou cenou, na jakou Telecom ocenil Eurotel (svoji dceřinku)</strong>... Kde je tedy přidaná cena Telecomu? V čem? Kilometry skla a mědi v zemi nikoho nezajímají? Feeeha, to už je docela problém...</p>