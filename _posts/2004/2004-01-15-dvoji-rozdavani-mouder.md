---
ID: 791
author: Patrick Zandl
layout: post
oldlink: 'https://www.marigold.cz/item/dvoji-rozdavani-mouder

  '
post_date: 2004-01-15 08:11:00
post_excerpt: ''
published: true
summary_points:
- Česká televize natáčela pořad o počítačové bezpečnosti s autorem a dalšími experty.
- Dokument BBC byl srozumitelný a vyvážený, zahrnoval různé pohledy na hacking.
- Rozhovor s autorem vyšel na Intervalu, původně určený pro weblog Oříšek.
- Autor považuje za nejzajímavější teorii o proměně weblogů a ratingu příspěvků.
title: Dvojí rozdávání mouder
---

<p>
Předevčírem jsem byl odpoledne v České televizi. Centrum pro vzdělávání zde natáčelo takový mix diskusního pořadu a dokumentu, tedy abych byl přesný, dokument dodávala BBC a diskusi jsem měl obstarat já s Ondřejem Neffem a panem Nemecem (zástupcem firmy distribuující u nás mimo jiné Panda antivirus). A hovořit se mělo o počítačové bezpečnosti, zejména pak hackerech. To je vždy průšvihové téma, protože televize je logicky masovém médium a diskuse v ní by se měla vyhýbat složitému výrazivu (i SPAM jsme v diskusi raději vyložili). Takže se pak v nějaké konferenci na netu potom dozvím, že Zandl je přeci debil, "šak kdyby nebyl, tak by jim hned řekl, že stačí bannout trefik na portech a dávat bacha, co teče přes údépé a na týsípí" atd... </p>

<p>
V tomto případě mne dokument BBC příjemně překvapil. Lidem od počítačů samozřejmě nic nového nepřinese, jen ukazoval rozhovory s hackery a odborníky na bezpečnost a dokonce i průnik do počítačů. Byl příjemný, srozumitelný a vyvážený, velké slovo měli jak linuxoví hackeři, tak nezávislí odborníci tak lidi z Microsoftu a posluchač si z toho mohl vybrat. Tož uvidíme, všechno se předtáčelo, třeba mne ještě vystříhají a nevím, kdy se to bude vysílat :)</p>

<p>
Na Intervalu se mnou <A href="http://interval.cz/clanek.asp?article=2990" target=_blank>vyšel rozhovor</A>&#160;a to je to druhé rozdávání moudra. Původně měl vyjít na weblogu Oříšek, jehož autor Tomáš Hodboď mne zpovídal emailem. Mimochodem, <A href="http://www.orisek.net/" target=_blank>Oříšek</A> doporučuji všem zájemcům o internet, má se mnou velmi kompatibilní výběr témat a odkazů a stojí mi za to jej sledovat. Jenže pak se to zdálo na Oříšek příliš dlouhé a zcela nezaslouženě jsem doputoval s rozhovorem na Interval. Je zajímavé, jak si kdo z rozhovoru rozdílně vybírá to dle něj nejzajímavější. </p>

<p>
Například na About weblogu na rozhovor odkazují takto: <A href="http://www.zpravy.net/weblog/archiv/0401/patrick-zandl-vynalezl-jsem-diskuze-pod-clanky.php" target=_blank>Patrick Zandl: Vynalezl jsem diskuze pod články</A>. Poznámka: nechtěl jsem tvrdit, že jsem to vynalezl, snad jen, že jsem to tu jako snad první začal systematicky používat a spíš jsem tím chtěl ukázat, jak takový nápad vzniká a proč vzniká najednou v hlavách mnoha lidí. No a <A href="http://www.jakpsatweb.cz/weblog/archiv/2004-01.html#150059" target=_blank>Yuhůův weblog</A> si zase vybral jako nejzajímavější pasáž to, kde říkám, jak si na sebe servery mohou vydělat (a kde si pochvaluji, že Marigold nemusí). Z Yuhůova příspěvku si já pro sebe zase vybral větu <EM>Patrick Zandl je v poslední době znám pod značkou Marigold a docela mu to pálí</EM> :)</p>

<p>
Já sám za nejzajímavější považoval moji teorii o tom, co se s weblogy může stát (nikoliv nutně stane) do budoucna. Tedy to, že se některé z nich přemění více tak, aby první příspěvek byl spíše roznětkou do diskuse a prvním diskusním příspěvkem... tedy aby do určité míry byly příspěvky čtenářů rovnocenné s příspěvkem autora. Také mne v poslední době zaujala teorie/myšlenka <STRONG>ratingu&#160;weblogových příspěvků</STRONG>, tedy služby, které se snaží sjednotit hodnocení příspěvků weblogů a monitorovat, jaké je "internetové mínění". Příklad? Napíšete článek o válce v Iráku a ohodnotíte, zda je positivní či negativní. A na této službě se pak G.Bush dozví, že postoj většiny blogerů je negativní a s válkou jistě kvůli tomu ihned skončí... Neskončí, já vím. Ale bude to vědět a hlavně to budou vědět další lidé a budou si moci najít ty správné příspěvky dle svého přesvědčení a názoru....</p>

<p>
Tož tak jsem se pro tento týden dost medializoval <EM>(krásné to slovo)</EM> a nyní se půjdu&#160;vyřádit do práce. </p>