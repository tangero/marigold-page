---
ID: 949
title: 'Zloděj ukradl na CeBITu u&nbsp;Siemensu mobil. Bohužel pro něj byl vybavený GPS&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/zlodej-ukradl-na-cebitu-u-siemensu-mobil-bohuzel-pro-nej-byl-vybaveny-gps
published: true
post_date: 2004-03-25 17:09:00
---
<p>
Tohje je <STRONG>opravdu pikantní historka z CeBITu.</STRONG> Na stánku Siemensu někdo ukradl mobil, konkrétně prototyp Siemens SX1. Až do tohoto okamžiku běžná scéna. <STRONG>Jenže ten Siemens SX1 byl prototyp proto, že&#160;byl vybaven A-GPS</STRONG>, tedy takzvaným asistovaným GPS, polohovacím systémem, kde mobilní síť předá přibližnou polohu GPS modulu a ten ji zpřesní. Výhodou oproti normálnímu postupu je, že je to citelně rychlejší i šetrnější na baterie. </p>

<p>
A tak zatímco milý zloděj šupajdil s ukradeným telefonem, technici Siemensu poslali na mobil skryté SMS zprávy a požádali jimi o polohu mobilu. Poté, co ji zjistili s přesností na 40 metrů, předali ji hannoverské policii a ta už jen zloděje na udané poloze vyzdvihla. Tomu říkám reklama na novou technologii - však se touto historkou chlubí Siemens <A href="http://www.siemens-mobile.com/cds/frontdoor/0,2241,hq_en_0_27799_rArNrNrNrN,00.html" target=_blank>i na svých stránkách </A>a přiznává, že to vypadá jako dobře uděláne PR, ale že vážně není. </p>

<p>
Vzpomínám na podobnou historku, která se odehrála před lety u nás, takže začátek byl podobný.&#160;Někdo mému&#160;kamarádovi ukradl mobil i s kufříkem, notebookem atd - prostě dost peněz. Přes známé jsme zjistili přibližnou polohu mobilu a s pomocí trochy štěstí a náhody jsme identifikovali zloděje. Nahlásili jsme to policii, ta nás poslala k šípku, že i když víme, kdo to je, že nějakého blbého zloděje mobilů chytat nepůjde. Nakonec jsme si pro něj došli sami, měl kratší soud, nemusel dlouho sedět <EM>(spíš nemohl)</EM> a bylo vyřešeno.</p>

<p>
Hm, jak tak o tom přemýšlím, podstatný rozdíl nebyl ani tak v tom A-GPS, ale v rozdílu Polizei versus Policie... </p>
