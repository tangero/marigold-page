---
ID: 1160
author: Patrick Zandl
layout: post
oldlink: 'https://www.marigold.cz/item/volby-pomoci-mobilniho-telefonu

  '
post_date: 2004-06-22 09:03:39
post_excerpt: ''
published: true
summary_points:
- Doležal navrhuje volby přes mobilní telefon pro zvýšení masovosti.
- SuperStar hlasování ukázalo rozdíl mezi SMS a unikátními hlasujícími.
- Volby mobilem vyžadují ověření identity voliče, například notářským ověřením.
- Rizika mobilních voleb zahrnují kupčení s hlasy a vysledovatelnost hlasu.
title: Volby pomocí mobilního telefonu
---

<p>
Včera jsem četl článek J.X. Doležala v Lidovkách <a href="http://lidovky.centrum.cz/clanek.phtml?id=271131">věnovaný SuperStar</a> &#8211; a tomu, že by se napříště mělo volit do sněmoven i přes mobilní telefon. <em>&quot;Má-li být příští politické hlasování skutečně masové, musí být realizováno přes mobily a internet,&quot;</em> prohlašuje Doležal &#8211; a já s ním souhlasím. Opravdu: volit přes mobilní telefon dává sakra velký smysl. Ale není to tak jednoduché, jako se SuperStar.</p>
<p>
U SuperStar totiž vůbec nešlo o to, kolik hlasů přijde z jednoho mobilu &#8211; až na závěr začali producenti nenápadně upozorňovat na to, že akceptují jen 50 hlasů z jednoho čísla (samozřejmě ale, že každý hlas nad 50 poctivě od operátorů skásli). To také trochu redukuje čísla, která ze SuperStařího hlasování vyplývají. Pokud bylo ve finále necelé 3 miliony SMS, může to znamenat cokoliv mezi 3 miliony hlasujících a 60 000 hlasujících (z nichž každý poslal 50 povolených SMS). A to je velký rozdíl &#8211; jestli by mne něco zajímalo, tak počet unikátních MSISDN, ze kterých se hlasovalo&#8230; Osobně bych si ho tipoval hodně pod milion &#8211; takových 800 000 hlasujících. </p>
<p>
Ale zpět k volbám přes mobil. U nich by se musela jedinečnost a hlavně správnost hlasu zajistit. Neřešitelné to ale není, jako první možnost mne napadá, že byste u notáře podepsali formulář (stažitelný z webu), kde byste dokladovali a prohlašovali, že napříště vy hodláte volit pomocí SMS z tohoto mobilního čísla. Tento formulář byste poslali volební komisi a ta by vás vyškrtla ze seznamu voličů s osobní účastí, jinak bychom ještě museli řešit problém, co s lidmi, kteří schválili volby přes mobil, ale zajdou pak volit osobně (a hlavně jak jejich hlasy zpracovat).</p>

<!--more--><p>
Když se nad tím technicky zamýšlím, tak kromě legislativní úpravy, která by umožnila volební komisi akceptovat prohlášení sepsané před notářem (zde není důvod, proč ne), je tu asi dva důvody, proč by s volbou mobilem mohl být problém.</p>
<p>
Zaprvé je tu <strong>riziko seriosního kupčení s hlasy</strong>.  Zatímco osobní volby jsou na jednu stranu tajné, kdy si vlezete za plentu a nikdo nevidí, co jste zvolil, jsou také prezenční &#8211; musíte k nim dorazit vy osobně. Takže vám sice někdo může zaplatit za to, abyste volili KSČM, ale už nemá šanci zkontrolovat, zda jste to udělal. Zatímco u voleb mobilem byste mu svěřili na hodinku mobil a on by volil za vás. To je příliš lákavé. </p>
<p>
Druhým problémem, podle mne málo závažným, <strong>je vysledovatelnost hlasu</strong>. U volby mobilem by se dalo spárovat, jak kdo volil. Tady je řešení jednoduché technologicky i lidsky &#8211; technologicky tak, že se neukládá číslo nebo volební komise nemá možnost ho spárovat, protože nevidí jména. Lidsky tak, že pokud prahnete po anonymitě, jděte volit osobně. </p>
<p>
!++0|1|Volili byste mobilním telefonem?|Ano|Ne|Možná|Vůbec nevolím++!</p>
<p>
Přes tato rizika mi přijde lákadlo mobilních voleb velmi atraktivní a navíc poměrně snadno a levně realizovatelná myšlenka <em>(což nevylučuje, že bych si za tuhle analýzu mohl nějaké to mega fakturovat).</em> Jde o drobnou legislativní úpravu, která by byla demokratickým stranám ku prospěchu, protože by dokopala k volbám i mladší generace. Ještě bychom to mohli spojit s online tipováním na vítěze, soutěží o hodnotné ceny <em>(grosse skalp atd) </em>a živým přenosem v TV. A to si ani nedělám legraci &#8211; lidi se chtějí bavit a proč by je alespoň někdy nemohla pobavit i politika&#8230;</p>