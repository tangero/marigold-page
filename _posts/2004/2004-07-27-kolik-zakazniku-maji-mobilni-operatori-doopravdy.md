---
ID: 1217
author: Patrick Zandl
layout: post
oldlink: 'https://www.marigold.cz/item/kolik-zakazniku-maji-mobilni-operatori-doopravdy

  '
post_date: 2004-07-27 08:30:00
post_excerpt: ''
published: true
summary_points:
- Operátoři uvádějí počty SIM karet, které neodpovídají počtu reálných uživatelů.
- Metody počítání aktivních SIM karet se liší a operátoři je tají.
- Eurotel mohl mít v květnu reálně jen 3,5 milionu aktivních SIM karet.
- Informace o počtech zákazníků operátorů nelze ověřit z veřejných zdrojů.
title: 'Kolik zákazníků mají mobilní operátoři DOOPRAVDY?

  '
---

<p>
Mobilní operátoři se radostně chlubí počty zákazníků, přitom většina lidí znalých věci má o těchto číslech seriosní pochybnosti. Ledaskomu už pomalu dochází, že počet SIM karet se nemusí rovnat (a nerovná) počtu skutečných fyzických uživatelů, neb jeden jedinec může mít a začasté také má i více SIM karet. Na tohle už jsme si snad i zvykli a pokud jsou ty SIM karty živé, nelze zase tak moc namítat, snad jen hádat se o slovíčka. </p>
<p>
Jenže magií je také způsob, jakým operátoři počty SIM karet počítají. U klientů tarifních je to jasné - sečtete ty, kteří platí paušál a výsledné numero je nezpochybnitelné - když někdo platí paušál a nevolá, pořád je to klient. Horší je to u prepaid karet. Jak dlouho může být SIM karta neaktivní, tedy bez hovorů, SMS či dat, aby se nezapočítávala do "živých karet"? Každý operátor na to má jiný přístup a nikdy se jím moc nechlubí. GSM Asociace k tomu kdysi vydala doporučení, na které každý zhusta kašle a jede po svém. </p>
<p>
V poslední době se až příliš často ozývá hlas, že Eurotel má klientů ve skutečnosti mnohem méně, než kolik udává. Eurotel stále udává čísla z letošního března, kdy prý měl 4,3 milionu klientů. Ve skutečnosti těch, kteří mohou volat, může mít až o milion méně. Důvěryhodné zdroje se zapřísahají, že nedeaktivovaných, tedy funkčních SIM karet v síti Eurotelu je kolem 3,5 milionů (údaj z května). Na zprávu narážím stále častěji - ptají se na to novináři i zaměstnanci operátorů a nejsem sám, kdo to slyšel. </p>
<p>
V květnu jsem se pokoušel to ověřit. Není jak. O počtu klientů můžete pochybovat, můžete mu věřit, ověřit ho ale nemůžete, protože k databázi vás nikdo nepustí. Volat tiskové mluvčí je zbytečné, ostatní lidé neví jistě nebo ví jistě a vy nevíte jistě, proč oni vědí jistě. Jistě se tedy nedá říct nic. Můj názor je ale ten, že na zvěstech něco pravdy bude a číslo 3,5 milionu klientů považuji za realistický odhad situace Eurotelu na trhu. S tímto číslem koresponduje vývoj ARPU i některé další nepřímé indicie - a nakonec až příliš zřídka kolem sebe vídám Goučkaře, zatímco pozici Oskara považuji za realisticky udávanou a pozici T-Mobile za mírně nadhodnocenou. Pokud by to tak bylo, Eurotel už před několika měsíci ztratil své prvenství v počtu zákazníků a přenechal je T-Mobile. Kdyby to tak bylo, tomíčkáři by měli důvod k jásotu. Jenže jistě se neví nic a zpráva žije na rozhraní fámy a pikantní insider info...</p>
<p>
PS: Není bez pikantnosti, že <a href="http://www.sonimtech.com/prdocs/pr072604.htm">v tiskové zprávě</a> Sonim Technologies o tom, že Terrence Valeski se stává šéfem této společnosti, se uvádí počet zákazníků Eurotelu jako 3,4 milionu. Podle mne ovšem spíše než pozdní přiznání jde o překlep. Není v zájmu Valeskiho ani Telecomu nyní zveřejnit skutečný stav, pokud je takto odlišný...</p>
<p>
!++0|4|Jak vypadá pozice Eurotel versus T-Mobile v počtu zákazníků podle vás?|Eurotel stále vede|Oba jsou prakticky vyrovnáni|T-Mobile jej pomalu předehnal++!</p>