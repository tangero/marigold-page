---
ID: 948
title: >
  T-Mobile představil komerční službu
  HotSpot
author: Patrick Zandl
post_excerpt: ""
layout: post
oldlink: >
  https://www.marigold.cz/item/t-mobile-predstavil-komercni-sluzbu-hotspot
published: true
post_date: 2004-03-25 14:34:00
---
<p>
U dalšího poskytovatele WiFi hotspotů nám skončila doba hájení - T-Mobile dnes oznámil své představy oceňování své služby T-Mobile Hotspot, která také dnešním dnem přechází do komerčního provozu. </p>

<p>
První důležitá věc - můžete používat všechny hotspoty T-Mobile ve světě, nejenom ty české. T-Mobile provozuje 4000 přípojných bodů v USA a další tisícovku v Evropě, z toho tak třicítka hotspotů je v ČR - zejména hotely. </p>

<p>
Důležité je, že lze platit jak ve vyúčtování mobilu vedeného u T-Mobile, tak platební kartou. <STRONG>Platba z mobilu </STRONG>probíhá takto: zašlete registrační SMS s klíčovým slovem &#8222;OPEN&#8220; na číslo 9526 (WLAN), a to zdarma a pouze jednou; vzápětí obdržíte unikátní přihlašovací jméno a heslo, s nimiž se můžete přihlásit ke službě T-Mobile HotSpot (i v roamingu v rámci sítí T-Mobile a jejich roamingových partnerů). Cena je 20 Kč bez DPH za 15 minut, účtuje se po 15ti minutách a twisťákům se to rovnou odečte z kreditu, tarifáci to dostanou na faktuře. </p>

<p>
<STRONG>Platba kartou</STRONG> probíhá vyplněním údajů o kartě na stránce, na kterou vás T-Mobile hotspot přenese ponejprv. Cena je 150 Kč za hodinu, 200 Kč za tři hodiny a pětikilo za den, vybrat si můžete délku podle svého uvážení. Dlužno dodat, že ta hodina běží od prvního zalogování, takže jestli si myslíte, že po půl hodině přestanete sufrovat a máte hoďku k dobru, tak jste na omylu. </p>

<p>
T-Mobile slibuje, že do konce roku bude možno využívat i další hotspoty partnerů jako TIM, Telefonica atd, ale předpokládám, že vás to zase tak nerajcuje. Přeci jen to připojení není z nejlacinějších a <STRONG>výše uvedené ceny jsou platné jen pro tuzemské hotspoty</STRONG>, za hotspoty v cizině se platí jiné ceny!!!<BR>Celá <A href="http://www.mobilmania.cz/Bleskovky/AR.asp?ARI=106879" target=_blank>tisková zpráva je na MobilManii</A>.</p>
