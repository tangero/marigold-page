---
ID: 1327
author: Patrick Zandl
layout: post
oldlink: 'https://www.marigold.cz/item/popularita-mms-zatim-nestoupa-pruzkum-v-uk

  '
post_date: 2004-09-21 08:34:16
post_excerpt: ''
published: true
summary_points:
- Continental Research zjistil pokles používání MMS ve Velké Británii.
- Počet odeslaných MMS zpráv klesl, i přes nárůst fotomobilů.
- Uživatelé fotomobilů je používají i k jiným účelům než MMS.
- Problémy s nastavením, velikostí a podporou komplikují používání MMS.
title: Popularita MMS zatím nestoupá (průzkum v UK)
---

<p>
Společnost <a href="http://www.continentalresearch.com/products/reports/mobile_phone.asp">Continental Research</a> vydala (za 150 liber) svůj podzimní průzkum věnovaný &#8220;Photo messaging ownershipand usage&#8221; - používání MMS zpráv ve Velké Británii. Celkem 36% majitelů fotomobilů nikdy neposlalo MMS zprávu, přičemž vloni to bylo jen 27%. Stejně tak průměrný počet poslaných MMS zpráv klesl z 6,1 na 3,7 zpráv. Přitom v Británii bylo vloni přes 3,5 milionů fotomobilů, zatímco letos stoupl tento počet na 6,1.</p>

<p>
V celkovém počtu jsou na tom samozřejmě MMS zprávy lépe, než vloni - v průměru se letos za měsíc poslalo v britských sítích 27,7 milionů zpráv oproti loňskému počtu 21,3 milionů. Pokud uvážíme, že fotomobil má letos prakticky dvojnásobný počet lidí, co v loňském roce, už ta čísla tak dobře nevypadají a spíše se dá hovořit o tom, že MMS zprávy mají problém. </p>

<p>
Otázka č.1. Co tedy uživatelé s těmi fotomobily dělají? Tohle mi včera poslal Matu, prý to napsal Miloš Čermák do Reflexu, kde jsem to nenašel, takže jen cituji a důvěřuji Matuovi: </p>

	<blockquote><p>
Podle výzkumu, který mezi 3500 zákaznicemi provedl ostrovní operátor Vodafone UK, používá 15 procent majitelek telefonů se zabudovaným fotoaparátem přístroj k tomu, aby zkontrolovaly svůj vzhled. Vyfotí se zepředu, ze strany i zezadu, aby se ujistily, že mají hezky upravené vlasy a že se jim pod očima nerozmázly stíny. Čtyři procenta žen fotí samy sebe v restauraci po večeři, jestli jim náhodou neuvízly kousky jídla mezi zuby. </p>
</blockquote>
<p>
Druhá otázka zní, proč o MMS není dramaticky větší zájem? Na tu jsem si odpověděl já - za 20 Kč jsem objednal Ditě na mobil hezkou obrázkovou MMS zprávu. Když jsem se jí večer ptal, zda jí došla, pravila že ne. Samzřejmě, vyměnila totiž mobil, nemá na něm nastavené MMS zprávy a přitom u operátora má aktivované, že jí mají chodit MMS a ne ta SMS informace, kde si je má vyzdvihnout. A v takovém případě jí za mých 20 Kč přišlo velké kulové, nedošla ani MMS ani SMS. A tady je první část problému: uživatelé si u MMS prakticky nemohou být jisti. Narozdíl od SMS totiž není nastavení MMS uloženo na SIM kartě a při výměně telefonu musíte MMS nastavovat znovu a ručně, nebo si vzpomenout, jak poslat konfigurační SMS k operátorovi. Vzhledem k tomu, jak většina lidí často MMS využívá, se na to samozřejmě vykašlou a lidí, kteří občas prohodí telefon, je docela dost. To, že nové telefony přicházejí s nastavenými MMS, je málo. Dokud nebude konfigurace MMS na SIM kartě a aktualizovatelná na SIM přes OTA, bude to problém. </p>

<p>
Další problém je s velikostí obrázku a s tím, jak ho protlačit přes síť. Když jsem posíla obrázky větší jak 35 - 40 Kb (dle sítě), telefon mi zahlásil chybu při přenosu, přitom v jednom ze tří případů ten obrázek sítí nakonec prošel. T-Mobile hodlá zdvihnout velikost přílohy na nějakých 300 Kb, což by umožnilo odesílat fotografie i z megapixelových fotoaparátů - super. Jenže pořád s tím jsou problémy, protože každý operátor to má jinak. Oskar podporuje 100 KB, Eurotel asi 35 KB, jenže když posíláte MMS na email, protlačíte i větší, i když to někdy hodí chybu. A takový bordel se těžko bude líbit lidem, kteří ani nevědí, jak změnit velikost obrázku (což některé telefony ani neumí) a někteří ani nevědí, co je to velikost obrázku&#8230;</p>

<p>
Navíc sami operátoři na MMS trochu kašlou. Ne snad, že by se nedaly posílat MMS mezi mobily, ale vlastně neexistuje žádné rozhraní podobné Premium SMS - Premium MMS, které by umožnily jednoduchý vznik obsahu třetích stran, dnes prakticky neexistují. A na vlastní MMS služby dělají operátoři jen vlažnou propagaci. </p>

<p>
MMS zprávy před sebou mají ještě dlouhou cestu&#8230;</p>

<p>
PS: Jak jste si dobře všimli, na Marigoldovi už nejsou zprávy přidávané přes MMS. Bohužel se mi nepodařilo donutit redakční systém, aby uměl MMS zprávy importovat včetně obrázků, čímž rubrika dost ztratila na kouzlu. Takže i já sám jsem na MMS poněkud zanevřel, nemaje je jak kloudně používat&#8230;
</p>

<p>
!++8++!
</p>