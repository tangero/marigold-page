---
ID: 930
title: Můj první 3G hovor
author: Patrick Zandl
post_excerpt: ""
layout: post
oldlink: >
  https://www.marigold.cz/item/muj-prvni-3g-hovor
published: true
post_date: 2004-03-20 10:57:00
---
<p>
Tak jsem ve čtvrtek provedl svůj první hovor v živé 3G síti (tedy ne na nějakém testovacím polygonu, kde všechno musí fungovat...).&#160; Ponejprv se ukázalo, že moje Twist karta (bývalý tarif, speciálně vyměněný na USIM kartu) je zcela v pořádku a schopna 3G hovoru, jen se musí vylézt ze železobetonové kóje tiskového centra a experimentovat venku. Tam se Siemens U15 ihned chytnul, přihlásil mne do 3G sítě T-Mobile D (v telefonu jsem nastavil, že povoluji jen WCDMA sítě, tedy evropské 3G). Pak už jsem jen zakřičel na Vreca, ať mi zavolá, nadiktoval jsem mu číslo a za chvilku už jsem přijal svůj první 3G hovor. Drobnou vadou na kráse bylo, že jsme od sebe stáli asi deset metrů, takže dojem zkreslovalo to, že jsem slyšel o vteřinu dříve, co Vreco říká v reálu, než mi skrze mobil doputoval jeho hlas, ale jinak to bylo parádní, zvuk čistoučký, no jako bychom stáli kousek od sebe ;)</p>

<p>
Večer jsem se o tom bavil s lidmi z T-Mobile, které upřímně překvapilo, že to funguje. Především mi řekli, že 3G služby by neměly fungovat - tedy videohovory, videozprávy atd, jen služby na bázi 2 a 2.5G (paketové přenosy, volání). 3G služby operátor povolí via OTA až v okamžiku, kdy si usmyslí je povolit a udělá k nim nějaký ceník. Všechny SIM karty, které český T-Mobile v tuto chvíli lifruje, by měly být USIM - ale prý se mohou vyskytnout staré skladové zásoby. Je to divné - ta moje firemní SIM karta se v Siemens U15 vůbec nechytla, telefon ji srdnatě ignoroval a pořád hlásil, <EM>Insert SIM card</EM>. Videohovor jsem stejně nemohl vyzkoušet, protože jsme neměli druhý UMTS telefon, takže jsme jen telefonovali z GSM do UMTS sítě. &#160;Takže se nebojte - jen co T-Mobile spustí 3G i u nás, jen vám pošlou SMS zprávu s OTA nastavením a pojede vám to jak z praku, jen co si koupíte 3G mobil ;)</p>

<p>
Jinak německý T-Mobile hodlá začít tento měsíc prodávat Nokia 7600, to je takový ten podivný čtvercový Nokia mobil, na kterém se nedají dělat videohovory, má jen základní funkce a obecně mi připadá, že je to pro UMTS dost nevhodný mobil. Na druhou stranu funguje v UMTS a Nokia ho začíná vyrábět dostatek...a běhají na něm rychlá data. Zkoušel jsem to na stánku O2, <STRONG>zkoušel jsem zde i ten WiFi hotspot připojený přes 3G</STRONG>, jenže mi to nefungovalo a až po deseti minutách zkoumání se ukázalo, že z toho hotspotu někdo šlohl kartu, takže to jaksi nemělo jak se připojovat...čili dojem z praktické použitelnosti nulový. Samotné datové přenosy 3G mi ale létaly naprosto parádně, ačkoliv rychlost 384 Kb/s je slušná, přeci jen bylo znát, že radiové připojení má určitou latenci v řádu stovky milivteřin a že tedy je citelná odezva mezi zadáním požadavku na stránku a zahájením stahování. Ale to není nic, co by se nečekalo a bylo to podstatně lepší, než u satelitu :)</p>
