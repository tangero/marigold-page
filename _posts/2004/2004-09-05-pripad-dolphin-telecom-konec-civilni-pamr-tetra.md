---
ID: 1300
author: Patrick Zandl
layout: post
oldlink: 'https://www.marigold.cz/item/pripad-dolphin-telecom-konec-civilni-pamr-tetra

  '
post_date: 2004-09-05 19:39:27
post_excerpt: ''
published: true
summary_points:
- Dolphin Telecom, PAMR síť, se potýkal s finančními problémy a nízkým zájmem.
- TIW, Chase Manhattan a Motorola stáli za Dolphinem, který v roce 2001 zastavil vývoj.
- Qualcomm navrhl využití spektra Dolphinu pro CDMA450, což vedlo k označení CDMA-PAMR.
- Portugalský regulátor souhlasil s CDMA450, ale ve Francii a Británii Dolphin neuspěl.
title: 'Případ Dolphin Telecom – konec civilní PAMR TETRA

  '
---

<p>
Když se spouští nový projekt, je kolem toho většinou velká presska – spousta lidí od PíáRu rozesilá materiály a dává rozhovory, jak že je to skvělý projekt se světlou budoucností. Asi jste si povšimli, že když se o pár měsíců či let (dle výdrže investora) smetají ze stolu nedojedené zbytky, nebývají novináři v první řadě takové derniéry. Věru, umírajícím projektům už se pozornost nevěnuje. A tak jsem se rozhodl zašátrat po některých známějších a osvěžit nám všem paměť. </p>

<p>
Případ první se jmenuje Dolphin Telecom. Nás se prakticky nikdy netýkal – šlo o firmu, která dostala v mnoha západoevropských státech TETRA licence na PAMR, tedy civilní radiovou síť. Dolphin byl pokládán za největší důkaz úspěchu TETRA technologie na poli PAMR, Dolphin rozesílal nadšené tiskové zprávy, jak to bude báječné, až se řidiči kamiónů po celé Evropě dorozumí za jedny peníze  se svojí centrálou. Když jsem viděl britský pilot a projekt, slintal jsem blahem. Bylo to nádherné. Mělo to drobnou a obvyklou vadu – finanční. Bylo potřeba investovat do TETRA stanic a jen málokterá firma potřebovala tak rychlé a časté spojení se svými zaměstnanci, aby se jim vyplatilo přejít z o něco méně pohodlných, ale již zainvestovaných mobilů. Dolphin držel licence v Francii, Německu, Británii, Belgii, Španělsku a Portugalsku. Pak tahle akce začala mít problémy – kolem roku 2000 začalo být zřejmé, že Dolphin své ambiciozní plány sám neutáhne, když se pohyboval ve všech svých sítích dohromady na hranici 300 000 klientů. </p>

<p>
Článek měl být původně krátký, ale protože je to spletité téma, maličko narostl, takže pro pokračování jest třeba kliknout na ten link vlevo. A anketka je tu pro všechny&#8230;
</p>

!++3++!
</p>

<!--more--><p>
Abychom byli přesnější, za Dolphinem stál TIW (současný viamajitel Českého Mobilu zde vlastnil 78%) a pár investorů (Chase Manhattan) a dodavatelů (Motorola), kterým se situace v TIW a Dolphinu zdála zralá na zpátečku. V létě 2001 Dolphin prakticky stáhl roletu, když se ukázalo, že nemá jak splácet své závazky a prakticky jakýkoliv vývoj zarazil. Zároveň s tím ale začal jednat s novými investory o nových možnostech.</p>

<p>
Dlouho to vypadalo, že po Dolphinu neštěkne ani pes. Pak ale přišla firma Qualcomm s objevnou myšlenkou na znovuvyužití radiového spektra. Dolphin totiž svoji Tetru provozuje v 70cm pásmu, kam Qualcomm právě směřoval se svým CDMA450 (vlastně s touž technologií, jakou používá Eurotel pro Data Expres).</p>

<p>
A Dolphin začal bojovat. Regulátorům rozeslal tklivé dopisy, v nichž líčil neuspokojivý vývoj TETRA a že ani TETRA release 2 není schopno naplnit požadavky profesionálních uživatelů. Evropští regulátoři měli podobné indicie již i od vládních provozovatelů TETRA sítí, kteří dosti prskali nad tím, že policejní datové terminály nedisponují zdaleka rychlostmi, jaké nabízí mobilní operátoři v GPRS – Tetra se z počátku pohybovala na rychlostech 9,6 a až později na 28,8 Kb/s. Dolphin tklivě konstatoval, že situaci umí vyřešit a že místo TETRA standardu použije (s laskavým svolením regulátora) CDMA-PAMR, což jak víme, jest ITU standard z rodiny ITM-2000. A tehdy se v dílnách Dolphinu zrodilo ono krásné označení CDMA-PAMR, které bychom mohli přeložit jako &#8220;Potřebujeme CDMA naroubovat do naší PAMR licence&#8221;.</p>

<p>
Tenhle trik vypadá jako velmi zajímavá záležitost, protože Dolphin by se tím za velmi málo peněz dostal k 3G frekvencím a k možnosti rozjet plně 3G síť na trzích, kde jiní operátoři za licence pro 3G frekvence utratili miliardy dolarů (Británie a Německo obzvláště). Pro regulátory to bylo zapeklité, protože v některých státech byla licence pro Dolphin technologicky neutrální (Portugalsko), jinde naopak vázaná na Tetru (Británie). Dolphin s pomocí Qualcommu a mírného přítlaku od americké vlády laboroval s významem zkratky PAMR, jenž prakticky upadl v zapomenutí. Qualcomm promptně dodal aplikaci umožňující něco jako Push to Talk, zatímco Dolphin úlisně pravil, že výstup do mobilní sítě nabízel přeci už na Tetra terminálech a nemůže lidem zakazovat, aby telefonovali, to že nedává smysl. </p>

<p>
V Británii se v roce 2002 ukázalo, že přes Oftel a místní operátory (kteří na 3G licencích krvácejí) neprojde. Hlavní zásluhu na tom ale mělo také to, že zdejší licence byla vázaná na Tetru, kterou Dolphinu nikdo nebránil provozovat), jenže k vpuštění CDMA na území impéria a na tak levné frekvence, chyběl dostatek &#8220;politické vůle&#8221;. Dolphin UK definitivně stáhl roletu v létě 2004, kdy zrušil i provoz své TETRA sítě. </p>

<p>
Poněkud jiná byla situace v Portugalsku, kde místní regulátor souhlasil s tím, že licence jakožto technologicky neutrální platí i pro CDMA450. Dolphin následně &#8220;restrukturalizoval&#8221; svoje aktivity do společnosti <a href="http://www.radiomovel.pt/">Radiomovel</a> (Huawei tvrdí ve své propagaci, že jde o Radiometer), která se stala dceřinkou firmy Inquam, zainvestované z druhé strany Qualcommem. Dolphin byl prakticky firmou Inquam pohlcen v Portugalsku, Británii (zde za 46 mil USD) a Francii…</p>

<p>
Technologii pro portugalský Radiometer dodává Huawei, půjdu o plně CDMA2000 EV-DO síť v pásmu 450 MHz (tedy stejně, jako u nás Eurotel Data Expres), ovšem s tím rozdílem, že Radiometer v síti nabídne i hlasové služby, lokalizační službu GPSOne a Push to Talk. A samozřejmě rychlá data. </p>

<p>
Horší to bylo jinde. Ve Francii Dolphin zkrachoval koncem roku 2003, když místní regulátor ART shledal převod licence na CDMA technologie nemožným, protože v takovém případě by šlo vlastně o udělení licence pro mobilní síť. Dolphin se odvolal, ale zatím to není nic platno (podrobně zde <a href="http://forum.europa.eu.int/Public/irc/infso/cocom1/library?l=/publicsdocuments2004/cocom04-47_rscom04-14/_EN_1.0_&amp;a=d">zdokumentováno v EU fóru</a>.)  </p>

<p>
V Německu se rovněž dostal do platebních problémů, nicméně ještě nějak funguje. Inquam se stále pokouší v jednotlivých státech situaci zachránit a ještě lobbuje za to, aby jeho CDMA-PAMR mohlo na trh vstoupit. V mnoha případech vzbuzuje možnost CDMA450 sítě značné naděje a emoce, protože přeci jen nový operátor by vstupoval na trh, kde jeho konkurenti musí platit tučná sousta za své 3G licence. Inu, i s mrtvým delfínem je veselo…</p>

<p>
A jen tak na okraj – české Tetra licence jsou stále udělené a stále platné a ve stejném frekvenčním pásmu, jako používá Dolphin. Možná by nebylo od věci je oživit podobným tendrem – sebrat TETRA licence jejích majitelům (za nedodržení podmínek, protože houby postavili) a udělit CDMA-PAMR licenci. </p>

<p>
PowerPoint presentace Inquamu na téma CDMA-PAMR <a href="http://www.ero.dk/53546576-F16F-4AF8-A516-38972560C45F">zde na ERO.dk</a>.</p>

<p>
PS: Inquam je také vlastníkem rumunského Zapp Mobile, jediné další evropské (neruské) mobilní CDMA sítě. </p>

<p>
PPS: Ano, samozřejmě existují neveřejné TETRA sítě, příkladmo vojenské nebo různé speciální a bezpečnostní. </p>

<p>
PPPS: Bacha, pokud se rozhodnete téma Inquam a Dolphin Telecom progooglovat, zjistíte, že se o tom na netu nic nepíše. Mně pomáhá můj archiv a pár dobře poslaných emailů. Inquam a Dolphin prakticky ani nemají funkční net&#8230;
</p>

	
</p>