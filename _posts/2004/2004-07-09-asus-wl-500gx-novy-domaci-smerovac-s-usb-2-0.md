---
ID: 1189
author: Patrick Zandl
layout: post
oldlink: 'https://www.marigold.cz/item/asus-wl-500gx-novy-domaci-smerovac-s-usb-2-0

  '
post_date: 2004-07-09 08:25:04
post_excerpt: ''
published: true
summary_points:
- Asus WL-500GX je inovovaný čtyřportový směrovač s podporou rychlosti až 125 Mb/s.
- Technologie Broadcom Afterburner umožňuje rychlost 125 Mb/s i s jinými Broadcom
  čipsety.
- Dva USB 2.0 porty umožňují připojení webkamery, tiskárny nebo pevného disku.
- Přístup k disku připojenému přes USB bude zřejmě možný jen přes FTP.
title: Asus WL-500GX – nový domácí směrovač s USB 2.0
---

<div class="rightbox"><img src="/wp-content/uploads/20040709-asus-wl_500gx.jpg" alt="Asus WL-500GX" width="220" height="180" /></div>
<p>
Asus na letošním Computextu představil několik novinek, které stojí za povšimnutí. Především je to inovovaný domácí čtyřportový směrovač Asus WL-500GX, navazující na u nás také velmi oblíbenou řadu. </p>
<p>
Nový Asus se vyznačuje podporou rychlosti až do 125 Mb/s, pokud pracuje s rovněž novými WiFi produkty Asus WL-100GX nebo WL-120g. Jde o technologii Broadcom Afterburner, takže by mělo být možné tuto rychlost provozovat i s dalšími produkty jiných firem postavené na Broadcom čipsetech.</p>
<p>
Samozřejmostí je podpora WPA, firewall na bázi překladu adres NAT a také SPI, odpojitelná anténa a WDS potěší. Co je ale nejdůležitější a nejzajímavější: integrovány jsou dva USB 2.0 porty určené pro připojení webové kamery, tiskárny nebo (a to ideálně) pevného disku.</p>
<p>
USB 2.0 na domácích směrovačích se stává hodně zajímavou vymožeností. Ceny pevných disků připojitelných přes rychlé USB padají střemhlav, disky se pohodlně používají a jsou opravdu slušně rychlé, navíc po jejich připojení na router lze obsah disku jednoduše sdílet mezi uživateli sítě bez nutnosti mít zapnutý velký počítač, což je pro komunitní sítě a domácí sítě velmi zajímavé. Zatím jediným problémem u tohoto Asuse je, že není zcela jasné, jak se na disk bude možné připojit. Asus WL-500GX má sice vestavěný Linux, ale na Sambu v paměti asi nemá místo, takže přístup na sdílený disk bude jen přes FTP, zřejmě nebude možné jej namapovat jako síťový disk, což by bylo samozřejmě komfortnější. Ale nechme se překvapit. </p>
<p>
Cena ani termín dodávek nejsou známy. <a href="http://event.asus.com.tw/computex2004/products/wl/wl_500gx/overview.htm">Stránky výrobce</a>.</p>