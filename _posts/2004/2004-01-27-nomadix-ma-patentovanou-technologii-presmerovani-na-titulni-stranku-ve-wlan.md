---
ID: 818
author: Patrick Zandl
layout: post
oldlink: 'https://www.marigold.cz/item/nomadix-ma-patentovanou-technologii-presmerovani-na-titulni-stranku-ve-wlan

  '
post_date: 2004-01-27 08:45:00
post_excerpt: ''
published: true
summary_points:
- Nomadix získal patent USA na přesměrování zákazníka v bezdrátové síti na přihlašovací
  stránku.
- Patent je platný v USA, evropských firem se zatím netýká.
- Nomadix chce inkasovat peníze za používání patentované technologie.
- Nomadix si patentem udělal reklamu, očekává se negativní publicita.
title: 'Nomadix má patentovanou technologii přesměrování na titulní stránku ve WLAN

  '
---

<p>
Tak tomu říkám bomba. <STRONG>Nomadix získal patent na technologii umožňující přesměrovat zákazníka v bezdrátové síti na titulní stránku s přihlášením.</STRONG> Nomadix tvrdí, že tuto technologii vynalezl a že ostatní ji zkopírovali. Plné znění patentu číslo 6,636,894 <A href="http://patft.uspto.gov/netacgi/nph-Parser?Sect1=PTO1&amp;Sect2=HITOFF&amp;d=PALL&amp;p=1&amp;u=/netahtml/srchnum.htm&amp;r=1&amp;f=G&amp;l=50&amp;s1=6,636,894.WKU.&amp;OS=PN/6,636,894&amp;RS=PN/6,636,894">najdete zde</A>. </p>

<p>
Patent <STRONG>je platný v USA</STRONG>, našich firem <EM>(podle Nomadixu tedy zlodějů jeho IPR) </EM>jako Telecom, Eurotel nebo VancoNet, se problém netýká. Alespoň zatím, než se Nomadix pokusí rozšířit svá patentová práva i k nám, ačkoliv bych soudil, že zdejší patentový úřad není tak prostoduchý. </p>

<p>
<STRONG>Nomadix chce za používání jím patentované technologie inkasovat peníze</STRONG>. Jak překvapivé. Firmy provozující v USA sítě hotspotů se samozřejmě bouří a T-Mobile prý už chystá nějakou pádnou odpověď. Jenže odpověď bude mít problémy v tom, že Nomadix je nyní podle zákona v právu a může se svého práva domáhat - technologii má patentovanou a ačkoliv je spíše otázka, jak mu ji někdo mohl patentovat, má nyní všechna práva vyplývající z držení patentu do okamžiku, než bude (pokud vůbec) patent zrušen. Může požadovat peníze, může požadovat zastavení sítí "zneužívajících" jím patentovanou technologii - takový je zákon (i u nás). </p>

<p>
Na Nomadix se hned sesypala vlna rozhořčení&#160;i urážek; další budou přibývat dneska, kdy se zpráva ve státech dostává do širšího podvědomí - sám Nomadix vydal <A href="http://www.nomadix.com/company/pressroom/pressrelease.asp?id=PR01200401">tiskovou zprávu před týdnem</A>. Naprosto netuším, jak ji distribuoval <EM>(asi hodně potichu),</EM> mně třeba nedošla <EM>(odebírám je)</EM> a i americké servery zaměřené na WiFi si jí všimly včera, kdy ji na Nomadix práskly firmy oslovené Nomadixím pokladním žádajícím royalty fee.</p>

<p>
Proti patentu se vyslovují i lidé z různých free komunit, například <A href="http://lists.nocat.net/pipermail/nocat/2004-January/004193.html">Rob Flickenger</A> z NoCat, což je něco jako přihlašovací open-source portál fungující zdarma. Podle něj autentizace NoCatAuth funguje jinak, než jak je popsáno v patentu, nevěřím ale, že by jeho názor Nomadix dojal - až si na Roba došlápnou právníci z Nomadixu, bude hodně muset přemýšlet, kde vezme peníze na obhajobu. V tom je to nebezpečí - Nomadix je nyní ze zákona v právu a ostatní musí prokazovat, že se jich to netýká (to stojí moře peněz) nebo platit poplatky. Pro free komunity používající přesměrování na titulku je to velmi nebezpečné, protože je mohou soudní spory zruinovat bez ohledu na jejich výsledek.</p>

<p>
<STRONG>Nomadix si tím udělal značnou reklamu</STRONG> a očekávám, že bude následovat i značná publicita. Nevím, zda mu bude milá, osobně očekávám první Boycot Nomadix stránku ještě během zítřka. <I>Ale dost povídání, spěchám na patentový úřad nechat si patentovat ukládání stránek do vyrovnávací paměti za účelem jejich rychlejšího vybavování - Proxy (tm) (r). Připravte si šrajtofle, budete klopit ;)</I></p>