---
ID: 1405
author: Patrick Zandl
layout: post
oldlink: 'https://www.marigold.cz/item/proc-jsem-presel-na-firefox-a-vsuvka-o-blinkx

  '
post_date: 2004-11-16 16:27:36
post_excerpt: ''
published: true
summary_points:
- Firefox získal uživatele díky podobnosti s MSIE a drobným vylepšením.
- Autor přešel na Firefox kvůli panelům, správci stahování a AdBlocku.
- Blinkx je vyhledávač pro Windows 2000/XP, který prohledává různé dokumenty.
- Smart Folders v Blinkx automaticky aktualizují obsah dle definovaných klíčových
  slov.
title: Proč jsem přešel na FireFox (a&nbsp;vsuvka o&nbsp;Blinkx)
---

<p>
FireFoxu se podařila opravdu slušná reklamní kampaň a média nás zleva zprava masírují informacemi o novém FireFoxu. Jak jsem si na netu všiml, pár lidí už toho má dost a argumentuje tím, že verze 1.0 není tak převratná oproti 0.8 a že humbuku už je kolem toho dost. Já si sice myslím, že pokud má MSIE procitnout ze svojí browserové dřímoty, dost toho humbuku ještě není, ale to není podstatné. </p>

<p>
Několik příspěvků srovnávalo FireFox s Mozillou, MSIE či Operou a dumali nad tím, proč by měli přejít, co je ve FireFoxu tak nového. I dumal jsem nad tím, protože sám jsem na něj přešel a já jsem konzerva – pracovní nástroje (a browser je můj pracovní nástroj) měním nerad a po zralé úvaze.  Už kolikrát jsem si říkal, že MSIE inovuji, nahrál jsem do něj různé tabovací potvory a zkrášlovací GUI, nic to nebylo platno, za chvíli jsem je zase odinstaloval, protože mi nesvědčily. Pak přišla Opera a Mozilla, nechal jsem se zlákat, abych od nich po pár dnech prchnul. Proč? Od Mozilly v ranném stádiu proto, že padala. A tím jsem na ni zanevřel. Od Opery proto, že mi přišla moc složitá na to, že v ní chci jen otevřít hromadu stránek a nějak se v nich vyznat. Implicitně mi vnucovala banner, platit se mi ji nechtělo. Byla moc jiná… </p>

<p>
FireFox  se nesnaží být jiný. Spíše naopak – tvůrci pochopili, že MSIE je tak zažité, že ty viditelné věci nemá smysl předělávat a nutit lidem si zvykat na něco, co je možná o chloupek lepší a líp optimalizovaně navrhnuté, čemu ale musí věnovat chvíli pozornosti. Běžný uživatel nechce – věnuje pozornost stránce a ne tomu, v čem si ji zobrazuje. </p>

<p>
Připomnělo mi to jeden dávný boj o výměnu prohlížeče, to když se své vlády vzdával Netscape Navigátor někdy v roce 1997 a přebíralo ji MSIE. Z MSIE 3.0 jsem se mohl picnout a nechtěl jsem s tím nic mít. Pak přišla nějaká preverze 4.0 – a s ní i člověk z Microsoftu, který chtěl vědět, co se mi na té verzi nelíbí. Pustil jsem ji, dva dny jsem ji používal a pak jsem mu napsal, že nejde zkopírovat URL obrázku. To totiž bylo ve Vlastnostech vykresleno nějak natvrdo, nešlo označit a zkopírovat. Ten člověk zapochyboval, že by takovou ptákovinu Microsoft řešil – o pár měsíců později v plné verzi už URL obrázku kopírovat šlo. Stěžovalo si hodně lidí…</p>

<p>
Ptákovina, leč důležitá. Podobné ptákoviny nyní zapuzují MSIE z mého počítače. Není to nic zásadního. Kašlu na kecy o bezpečnosti, protože za ta léta s MSIE mi nikdo žádnou dírou v něm neprolezl. Kašlu na povídačky o nepodpoře standardů, protože to je starost webmasterova a ne moje a standard je pro mne to, co se používá. Kašlu na dominanci, antimonopolní soudy. </p>

<p>
Co tedy rozhodlo? </p>

<p>
Zaprvé mi FireFox přijde líbivější. Má kabátek moderního střihu a ať je to jakkoliv neprozíravé, říkám si, že nemůžete pod kapotu dát něco dobrého, když samotnou kapotu sflikujete. Samo o sobě by to k rozhodnutí nestačilo. </p>

<p>
Na FireFoxu mi sedí hromada maličkostí. Prohlížení v panelech (ofiko překlad Tabed Browsing) je první věc. Mám často desítky oken otevřených a do lišty Windows se to nemá šanci vejít a přepínat mezi nimi je horor. Manažer stahování – super věc. Add-On funkce, super věc. Propracovanější AdBlock (nahradil AdMunchera), další bezva věc.  Do třetice vyhledávání ve stránce, které mne na MSIE peklo prakticky elementárně. </p>

<p>
Samé drobnosti a maličkosti. Vychytanost, odstraněná těžkopádnost a nalezená stabilita. Stejnost s MSIE a vědomí, že i když je to podobné, tak nepodporuju Microsoft. Pomsta za ty chvíle, kdy mi MSIE spadlo s rozdělanou prací v něm. </p>

<p>
Každému podle jeho chuti…</p>

<div class="rightbox"><img src="/wp-content/uploads/1/20041116-blinkx.gif" alt="Blinkx" width="220" height="73" /></div>
<p>
A k dalšímu boji – je lepší vyhledávač Copernic nebo Google Desktop Search? Vyzkoušejte <a href="http://www.blinkx.com/">Blinkx</a> (Windows 2000/XP) – ve verzi 2 jde o velmi dobrý nástroj vyhledávající v dokumentech všeho typu (DOC, PDF, mail atd) a nabízející pár dalších chytáků navíc:</p>

<p>
Smart Folders – chytré složky,  které automaticky a okamžitě updatují svůj obsah, když se objeví nové informace. Jak to funguje? Nadefinujete si nějaký dotaz, klíčová slova – a jaké dokumenty a odkud má brát (i z netu, i z lokálu). A na Plochu se vám přidá ikonka chytré složky, ve které se tyto dokumenty automaticky aktualizují podle toho, jak je aktualizuje zdroj. Mohou to být zprávy, vaše či cizí soubory, weby, pošta atd. </p>

<p>
Kromě toho podporu Blinkx data i v P2P sítích, takže v nich také můžete vyhledávat. Jen škoda, že nejsou podporovány přes Smart Folders. </p>

<p>
Dobrou funkce je <i>SIS - Věc, kterou jsem viděl</i>. Chronologický výpis toho, jaký dokument jste si prohlíželi&#8230;</p>

<p>
A třetí škoda – už chvíli toužím po nějakém P2P software, pomocí něhož bych mohl nazdílet konkrétní své adresáře přes internet lidem, kterým povolím do nich přístup. Něco globálnějšího a výkonnějšího, než co používalo ICQ. Tak to mi zde zatím chybí.
</p>