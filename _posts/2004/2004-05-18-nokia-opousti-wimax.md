---
ID: 1040
title: Nokia opouští WiMAX
author: Patrick Zandl
post_excerpt: ""
layout: post
oldlink: >
  https://www.marigold.cz/item/nokia-opousti-wimax
published: true
post_date: 2004-05-18 08:12:00
---
<p>
Minulý týden Nokia oznámila, že opouští WiMAX fórum. Pro WiMAX je to minimálně opticky a z PR hlediska velmi zlá zpráva, protože Nokia byla vždy spolu s Intelem nejcitovanější firmou mezi podpůrci WiMAXu. Jak by ne - Nokia je firma známá a velmi úspěšná a odlesk jejího úspěchu ulpíval i na WiMAXu. </p>

<p>
Proč Nokia odešla? Jednoduché vysvětlení pro to není, i když ho novináři píšící o WiMAX tak snaživě hledají. Především Nokia si od WiMAX slibovala další rozvoj technologie základnových stanic, jimiž chtěla konkurovat stále více se rozmáhajícím přístupovým metodám založeným na OFDM modulaci nebo CDMA2000. A z druhé strany Nokia podporovala rozvoj standardu 802.16e pro mobilní terminály, jímž chtěla doplnit své mobilní telefony a tím podporu pro WiMAX učinit prakticky dokonalou. </p>

<p>
Nokia pro svoji expanzi a další růst potřebuje co nejvíce atakovat rozvíjející se trhy Ruska, Indie a Číny, na které si zatím v datových a 3G-like službách sáhla málo. V Rusku se rozmáhá LG, v Číně získal velkou pilotní dodávku pro pre-WiMAX stanice Alvarion, etabluje se zde Siemens a spolu s Indií i Alcatel. Bez ohledu na to, že nejsou ve WiMAXu tak viditelní, se prosazují a chyba je tedy někde jinde. Nokia si již bezpochyby všimla, že v komunikaci a kooperaci s místními firmami. </p>

<p>
Trhu se základnovými stanicemi se příliš nedaří. Jeho vrchol byl v roce 2000, kdy většina GSM sítí expandovala a v roce 2007, kdy má kulminovat výstavba sítí WCDMA se očekává pouze dvoutřetinový objem odběrů oproti roku 2000. Do toho všeho další aspekty: obrovský tlak operátorů na snížení ceny síťových komponent, vyšší náklady na vývoj a výzkum a také - a především - brutální konkurence "nových" čínských firem jako Huywei, které nabízejí opravdu velmi atraktivní ceny, i když se někdy s původem svého vývoje ani neobtěžují maskovat. </p>

<p>
Ještě v roce 1999 označovala Nokia své třináctiprocentní náklady na vývoj základnových stanic oproti tržbám za "neuspokojivé". Dnes jsou náklady na úrovni 17% prodeje...</p>

<p>
Nokia se tedy zřejmě rozhodla zaútočit na trh se svými hotovými produkty ještě dříve, než WiMAX bude hotová a široce dostupná specifikace. Její vliv na operátory v "tradičních regionech" je značný a Nokia sama by nejraději tlačila buňkové technologie oproti bezdrátovým sítím. Dříve v tomto ohledu dobře pracoval triumvirát Nokia - Ericsson - Motorola, jenže Motorola se nyní až příliš angažuje v bezdrátových sítích na to, aby tahle strategie mohla bez problémů vyjít. A to nepočítáme silnou pozici Siemensu u T-Mobile a jeho zájem na tom, Nokiu vyštípat stůj co stůj. <BR><EM>Zdroj: </EM><A href="http://www.computerweekly.com/articles/article.asp?liArticleID=130510&amp;liArticleTypeID=1&amp;liCategoryID=1&amp;liChannelID=7&amp;liFlavourID=1&amp;sSearch=&amp;nPage=1" target=_blank><EM>Surprise as Nokia quits WiMax forum</EM></A><EM> (ComputerWeekly).</EM></p>
