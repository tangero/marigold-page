---
ID: 1232
author: Patrick Zandl
layout: post
oldlink: 'https://www.marigold.cz/item/soukrome-astrologician-a-me-zacatky-na-internetu

  '
post_date: 2004-08-04 07:43:00
post_excerpt: ''
published: true
summary_points:
- Mobil server vznikal v době nástupu GSM v ČR, roku 1996.
- Autor získal internetové připojení od INECu pro komunikaci a získávání podkladů.
- První aktivitou autora byl převod Astrologician BBS na internetové stránky.
- Hosting pro Astrologician poskytl Codalan, později Internext 2000 kvůli rychlosti.
title: 'Soukromé: Astrologician a&nbsp;mé začátky na internetu'
---

<p>
Začátky Mobil serveru sahají do poloviny roku 1996, tedy do doby, kdy v ČR přicházely na trh telefony GSM nahrazující dosluhující analogový a předražený systém NMT.  K jeho startu na samostatné doméně <a href="http://www.mobil.cz/">www.mobil.cz</a> je ale ještě dlouhá cesta a bude mnoho projít lecjakou překážku. </p>

<!--more--><p>
Počátkem roku 1996 jsem dorazil do České republiky zpět z nevydařené expedice &#8211; a záhy se mi dostává do rukou nabídka k připojení do internetu za necelých 500 Kč od VOL. V té době mi vypršelo předplatné u Infimy a bylo načase se poohlédnout po normálním připojení k internetu. Po chvíli pátrání zjišťuji, že firma INEC nabízí připojení ke mnou oblíbené IBM Global Network za stejnou cenu, jako v té době neznámý VOL do nějaké podezřelé italské sítě.  Okamžitě si zřizuji konto u INECu.</p>
<p>
V té době ani zdaleka nemám tušení, že se stanu známým díky mobilním telefonům. Moje potřeba připojení k internetu byla prostá &#8211; přes internet jsem komunikoval s mnoha zahraničními přáteli a získával jsem již tehdy přes něj podklady jinak tehdy špatně dostupné. Mojí první vlastní aktivitou na internetu se logicky stává převod nabídky Astrologician BBS na internet. Jsa absolutním laikem ve věcech web hostingu, házím do internetového emailového fóra <em>cz-announcement</em> na Bajtu dotaz, zda někdo neví, jak získat prostor na webu pro malý zajímavý projekt. Během několika dní se mi dostává několika nabídek a protože nemám ani ponětí o tom, jak by se jednotlivé hostingové služby od sebe mohli lišit, vybírám podle toho, koho z těch lidí znám. </p>
<p>
A tak volba padá na nabídku Codalanu a Dana Dočekala, jehož znám ještě z časů Codalan BBS. Tehdy mne vůbec nenapadlo, že přípojná linka 28,8 kbps, kterou Codalan v té době disponuje, bude znamenat vážné rychlostí omezení. </p>
<p>
S HTML jsem v té době neměl žádné praktické zkušenosti a literatury na toto téma bylo poskrovnu. A tak bylo třeba se učit metodou pokus-omyl. A protože jsem krátce před tím pracoval s hypertextovým modulem (tehdy velmi populární záležitost) jednoho mého přítele, v němž se distribuovaly texty zákonů, domníval jsem se, že struktura HTML bude obdobná. V podstatě jsem se nemýlil, ale až delším výzkumem se mi podařilo přijít na kloub tomu, jak udělat novou stránku. V tehdejším hypertextu byl totiž celý dokument sepsán do jednoho souboru a pouze speciální značky označovaly, že zde končí stránka a začíná jiná. Značka způsobila to, že i když šlo o jednolitý soubor, byl složen z více stránek. </p>
<p>
V HTML mi ovšem chvíli trvalo, než jsem přišel na to, že konec stránky v daném případě znamená také konec souboru a opačně. A tak nezbývalo, než pracně rozřezat dokumenty podle kapitol a pak je pomocí FTP nahrávat na stránky Astrologicianu. </p>
<p>
Moje první stránky dnešním estetickým standardům neodpovídají, v té době jsem na ně byl pyšný jako každý na svoje první HTML stránky. Důležité ovšem bylo, že na nich byl relativně zajímavý obsah a také poměrně často doplňovaný &#8211; týdenní aktualizace byla v té době na českém internetu spíše výjimkou. </p>
<p>
Krátce na to se ukázalo, že připojení Codalanu je opravdu přes den velmi přetížené a stránky Astrologicianu jsou špatně dostupné. Dan Dočekal přislíbil, že pracuje na přechodu na pevnou linku o zázračné kapacitě 64 kbps a že jen čeká na Telecom, až se obtěžuje mu ji zřídit a tak jsem pro mezidobí využil nabídku moravského poskytovatele připojení k internetu Internext 2000 a zřídil jsem zrcadlo Astrologicianu na jejich webu (<a href="http://www.inext.cz/astrologician">dodnes funguje</a>, jen už nevím heslo na FTP). Postupně se z tohoto zrcadla stal hlavní zdroj, protože stránky vysely na páteřní síti a mohl jsem se na ně velmi rychle a pohodlně připojit.</p>
<p>
Tak jsem začal publikovat na internetu...</p>