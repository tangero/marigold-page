---
ID: 1048
author: Patrick Zandl
layout: post
oldlink: 'https://www.marigold.cz/item/dalsi-autorsko-publikacni-pokus-se-chysta

  '
post_date: 2004-05-24 08:09:00
post_excerpt: ''
published: true
summary_points:
- Studie se věnuje širokopásmovému bezdrátovému internetu, konkrétně technologiím
  WiMAX a Mobile-Fi.
- Autor píše studii "od podlahy" a úvod má přes 20 000 znaků.
- Studie bude nově prodávána za cenu knihy, tedy několik málo stokorun.
- Distribuce studie bude probíhat v PDF formátu s platbou kartou přes 2checkout.com.
title: Další autorsko – publikační pokus se chystá
---

<p>
'Rozhodl jsem se věnovat velkou část víkendu psaní, neboť už bylo na čase dopsat chystanou studii věnovanou <STRONG>širokopásmovému bezdrátovému internetu - WBA</STRONG> - tedy převážně technologiím <STRONG>WiMAX a Mobile-Fi</STRONG>. Postupem doby jsme tu k tomu nahamounili dost podkladů, už to zbývalo jen zpracovat a zlomit do PDF. Ukázal se být trochu problém v mém přesvědčení, že když něco vysvětlovat, tak od podlahy, aby to pochopil každý a nebylo to takové to okecávání, kdy se něco vysvětlí tak, aby se to nevysvětlilo, protože autor moc neví, jak to funguje. Takže jsem ještě o víkendu sháněl další podklady k nejrůznějším proprietárním technologiím Navini, ArrayCom. Humorné je, že tiskový mluvčí byl schopný na dotazy reagovat i o víkendu... </p>

<p>
Skončilo to tak, že mám napsaný úvod a jsem na hrubě přes 20 000 znaků, přičemž jsem očekával, že celá studie bude mít 80 000 znaků, hromadu obrázků, grafů a tabulek. Tak asi bude o něco větší, než jsem čekal.</p>

<p>
Pro distribuci studie mám nový obchodní model. Zatím jsme většinou psali studii dle zadání a na míru jednoho zákazníka a za hromadu peněz. Nově je studie věnovaná něčemu obecně zajímavému a bude se prodávat za několik málo stokorun <EM>(kolik to bude, je tajné i pro mne, ještě jsem si to nerozmyslel).</EM> Tedy v zásadě za cenu knihy. Za tuhle cenu zájemce dostane třicet-padesát stran materiálu detailně se zabývajícího zvoleným problémem, který si pročte a o problému ví prakticky vše podstatné. Najde tu popisy technologií, přehled firem aktivních v oboru, jejich produkty, obchodní výsledky, jednotlivé odhady prodejů a výhledy technologie do budoucna, politicko-ekonomické pozadí každé technologie atd. V zásadě tedy to, co by dobrá studie měla obsahovat, jen tu chybí průzkum v terénu mezi obyčejnými lidmi a interview s kapitány průmyslu o nové technologii, což není tak podstatná ztráta. </p>

<p>
Můj předpoklad je, že takovou záležitost si za ty peníze koupí každý, koho to zajímá, protože těch pár stokorun oželí, nebo je šoupne do firemního účta. Petr oproti tomu tvrdí, že lepší je prodat to jednou a draho, než doufat, že se ty sumy vyberou po malých částkách. A že je na tom svinská práce... </p>

<p>
Takže uvidíme v praxi. Je to takový pokus. Pro jeho jednoduchost se bude materiál distribuovat v PDF a dokonce jsme vyřešili i platbu kartou, akorát se bude muset platit v dolarech, ale to už dneska není žádný problém, banka&#160;to převede aktuálním kurzem.&#160;Pokud byste chtěli něco podobného, mrkněte na <A href="http://www.2checkout.com/">2checkout.com</A>.</p>

<p>
Akorát to dilema, jestli se to vůbec vyplatí. Jak říkám já, není nad to prověřit to&#160;pokusem...&#160;</p>