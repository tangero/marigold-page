---
ID: 2841
title: 'Přesný postup, jak si nepředstavuju business s&nbsp;automapama: Navteq (nic podstatného ke čtení)'
author: Patrick Zandl
post_excerpt: ""
layout: post
oldlink: >
  https://www.marigold.cz/item/presny-postup-jak-si-nepredstavuju-business-s-automapama-navteq-nic-podstatneho-ke-cteni
published: true
post_date: 2011-02-27 11:36:41
---
Koupil jsem na konci roku auto a kvůli jiné výbavě jsem tak dostal i vestavěnou navigaci, kterou bych jinak ani nechtěl. A už vím proč. Navigace v autě se jmenuje RT4 (tuším) a software pro ni vyrábí Navteq, firma koupená firmou Nokia v roce 2007 za necelých 6 miliard euro. Tak jsem si řekl, že se mrknu, za co Nokča dala sumičku, s jakou bych letošní rok uměl i já svůj rozpočet zalátat. 

Že celá ta věc není vizuálně zrovna kumšt, se dá pochopit, je to levnější model té navigace a zorientovat se podle toho vcelku dá a připomenete si pravěk samostatných autonavigací. Co se dá hůř pochopit, je business za tím. Všiml jsem si na mapě, že tam není nová spojka z dálnice na Mělník. A tím jsem si všiml, že ta mapa možná není nová. Zarazilo mě to, ta spojka stojí tak dva roky. Nu a když jsem si všiml, že mapa nemá ani nový pražský okruh (to mě tak nepřekvapilo), řekl jsem si, že je čas koupit aktualizaci map. Však je dělají dvakrát ročně. 

Prvně jsem věc konzultovat s manuálem auta. Zařízení, které má vestavěný autotelefon a pevný disk, se updatuje vložením CD. S USB se nepočítá. Au, co naplat. Tak jsem šel na firemní eshop Navtequ a pochopil jsem, jak mohou dělat tak příšerně vypadající mapy. Oni dělají všechno příšerně vypadající. Budiž, pravil jsem sobě, to je subjektivní názor, ty by jsi se jim taky nelíbil. Vložil jsem si nové mapy do košíku a šel ke kase. Tam jsem si všimnul, že jsem omylem přihodil s mapama i celou navigaci, tak jsem se ji pokusil z košíku odstranit. Ukázalo se, že jsem se vážně přehlédl a že samotné mapy aktualizované dvakrát ročně stojí 279 euro. Bez navigace.  Zato na jedenácti CDčkách (hovořím o celé Evropě). Wow, to je teda odvaha. Takže za cenu sedmi tisícovek dostanu mapové podklady, které si mohu takto kupovat dvakrát ročně? Nebo by mi ty pololetní updaty daly zdarma? To bych pochyboval. 

Abych se vyvedl z omylu, šel jsem se podívat do českého eshopu s externími GPS navigacemi. Ano, našel bych hromadu GPS navigací do sedmi tisícovek, kde bych dostal online celoživotní aktualizace map včetně hardware a ještě ty navigace vypadají o desetiletku lépe. Nestíhám zírat. 
Zeptal jsem se kamaráda, co má stejnou navigaci, jak to řeší. Podal mi nějaká CD, prý z nich. A zásadně z torrentu. Updatoval jsem navigaci, abych jí dal šanci. Třeba je to zázrak, kterým jsem zatím pohrdl a který neměl aktuální data. A vyzkoušel ji. Ech. Mapy naprosté většiny měst jsou jen průjezdní, jestli si myslíte, že to najde střední ulici v Liberci nebo Pardubicích, tak jste na omylu. Za sedmičku? To si ze mě dělají co?

Co dodat. Mizerné mapové podklady Česka s jen průjezdními mapami a předraženou aktualizací. Přesně to, co člověk od navigace nepotřebuje. Spolupráce s autem veskrze žádná, jestli jste si mysleli, že vám to ukáže benzinky podle vašeho dojezdu nebo něco takového v závislosti na datech auta, tak nic, nic, lautr nic. Šunt. 

Vytáhl jsem Navigona, kterého jsem před dvěmi lety vydražil na Aukru za litr. Lifetime aktualizace map, významně lépe ovladatelný software, kompletní mapy včetně ulic u větších měst. 
Co s tím? Nic. Autonavigaci jsem primárně nechtěl, předpokládal jsem další použití Navigona, tahle je tam vlastně jako bonus. Nakonec ji používám jen pro dojezd do města a ve městě, když potřebuji, používám jiný Navteq - mapové podklady v Nokia N8 Ovi Maps, kde je sice taky Navteq, ale jednak zdarma, jednak včetně uličních podkladů. Nic by se tím nezkazilo, kdyby mi nešlo z hlavy, kde jsem co přehlédl. To si vážně někdo myslel, že budou lidi spokojeně platit dvakrát ročně mapy za sedmičku? A to to opravdu ty lidi dělají a jen já jsem divný, když se na to vykašlu?