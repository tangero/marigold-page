---
ID: 2369
author: Patrick Zandl
categories:
- Digitální detox
- iPhone
layout: post
oldlink: 'https://www.marigold.cz/item/jak-dopadla-moje-smartfounova-odluka-aneb-touha-po-jednoduchosti

  '
post_date: 2010-12-17 14:01:42
post_excerpt: ''
published: true
summary_points:
- Autor prodal svůj starý iPhone 2G za 2500 Kč přes Aukro.
- Důvodem návratu k chytrému telefonu byly hlavně mapy a fotoaparát.
- Nokia N8 vyhrála díky mapám, výdrži baterie a emailovému klientovi.
- Autor preferuje funkční nástroj před moderními technologiemi a aplikacemi.
title: "Jak dopadla moje smartfounová odluka (aneb touha po jednoduchosti)"
---

Občas se mě na to někdo zeptá: jak dopadla moje smartphone odluka. Asi je na čase ji zhodnotit, protože tento týden došlo k životnímu kroku. Prodal jsem iPhone. Můj starý dobrý iPhone 2G, jeden z prvních, co šel z fabriky, šel z domu za pouhých 2500 Kč via Aukro. Pro mě to byl mezník, měl jsem jej od roku 2007 nebo kdy to přišel na trh a když jsem z něj mazal 7500 SMS, které jsem si z nějakého důvodu uchoval... viděl jsem, že si tím mažu kus historie (tak jsem je zálohoval).

iPhone byl telefon, který jsem měl nejdelší dobu. Vyrovnal se dvěma legendám, Nokia 6110 a 6310, které jsem měl podobně dlouho, nezaslouženě se do tohoto peletonu prodrala Nokia 6680, která měla Symbian, 3G - byl to jeden z prvních slušných 3G telefonů u nás a kterou jsem měl hlavně proto, že jsem chtěl být při tom, až se 3G spustí. Abych o několik let později pochopil, že jsem opravdu poněkud napřed - a v klidu jsem ji vyměnil na pouhý EDGE iPhone. 

Ten sloužil bez chyby až do letošního roku, kdy 3G přišlo v použitelné míře i k nám. Teprve to mě nalomilo k úvahám, zda nepřejít na jiný mobil. A do toho jsem si chtěl vyzkoušet život bez chytrého telefonu. Koupil jsem Motorolu RAZR2 a bylo mi s ní dobře další měsíce. Jenže ... jenže se ukázalo, že při mém pracovně-životním stylu jsou věci, které opravdu potřebuju mít v mobilu. Ano, podařilo se mi přepnout se na papírový kalendář, papírové poznámky, to všechno mi stále přišlo přínosné a užitečné. Nevadilo mi, že nemám online email, mizerný displej nelákal k surfování. Všechno bylo v pořádku. 

Kde jsem narazil? V mapách. Potřebuju je často a nepomáhalo si je tisknout dopředu, nebavilo mě tahat s sebou papírové. A chyběl mi fotoaparát. Pocitově. Ne snad, že bych tolik fotil, ale mám dojem, že mít ho při sobě je přínosné - občas si vyfotím něco, co potřebuju a co by jinak pravděpodobně nevzniklo. 

Nakonec jsem si pořídil Nokia N8. Důvodů bylo několik. Nokia ten telefon vychválila a já chtěl vědět, co je za tím. Sepsal jsem jeho obsáhlé hodnocení, které jsem nedokončil: zrovna mi zavolali z porodnice, abych odjel k porodu syna, takže zůstalo na notebooku nedokončeno. Takže jen v kostce: Nokia N8 má rychlá data 3G a to je citelné zlepšení tam, kde to potřebuji. To zaprvé a je to platné jako důvod k opuštění iPhone 2G - většina jiných chytrofounů už 3G podporu dneska má. 

Co rozhodlo, jsou Mapy. Nokia má výborné mapy, které jsou platným pomocníkem, jsou rychle dostupné, nedrancují baterku. Oproti Android telefonům je N8 držák na baterky, i když mapy používáte aktivně. Vyzkoušel jsem plejádu androidích telefonů od HTC, LG i Motoroly - pocitově nejvíc mi sedlo LG, ale bez software na mazané řízení spotřeby a záložní baterky jsem si neodvážil s takovým zařízením vyběhnout ven. 

Mapy byl důvod, proč zůstat u chytrého telefonu. Tedy důvod pro mě. 

Další důvody jsou podružné a spíše argumenty pro Nokii N8, i když to může být paradoxní. Nokia N8 má příšerně zpracované rozhraní webového prohlížeče, ohackovaný vstup z virtuální klávesnice, což se ukázalo být jako výhoda. Nemám tendenci jej používat pořád, když se nudím. Použiju ho jen, když potřebuju nebo musím, k nějakému radostnému surfování nesvádí. Ale dvě hodiny na dopravním odboru s ním využijete dobře. 

Stejně tak email klient. Androidí telefony mě deptaly tím, že mi pípal každý email a řadu dní jsem průběžně trávil pokusy tyhle notifikace vypínat a zároveň nechat zvonění pro SMS/hovory. Každý výrobce si přidal své vylepšení, nastavovalo se to někde jinde a byl to porod. A do toho všeho to slušně drancovalo baterku, ať jsem interval stahování nastavil, jak jsem chtěl. Nokia N8 si poštu stahuje obstojně v určených intervalech (což pro mě znamená na vyžádání), funguje to na první nastavení a nepípá to zuřivě. Android pořád chtěl moji pozornost, pořád s něčím vrněl - tu přišel Twitter, tu FB, tu email. Hu... Nokia mě tí s tím neštve. Ano, může to být vtipné v době, kdy vám napíšou tři lidé za den. Mě chodí cca 200 emailů za den a z logiky věci plyne, že o nich chci vědět jen v momentě, kdy si toho sám žádám. Jinak je email klient na N8 slušný, když odmyslíte opět ohackovanou klávesnici, jenže na psaní delších emailů se to dá přežít lépe, než při klepání URL adresy. Souhrn: email mě nebuzeruje a když ho potřebuju, je v kapse. 

Přidejte fotoaparát, který je opravdu slušný a použitelný, přidejte variantu instalovat občas nějaký software, kde mým králem je Advanced Call Manager, jenž mě doma přepne na příjem jen hovorů od přátel a ostatním suše odepíše přes SMS, ať mi nevolají, ale pošlou sms. Skvělý program, doporučuju. 

Já vím, že je dnes lákavé mít iPhone a Android. Na Symbian už dávno nevznikají programy jako první. Neohromíte nejnovější verzí Foursquare nebo translatoru textů rozpoznaných přes OCR. Jenže mě už přešla doba, kdy jsem chtěl ohromovat sebe nebo jiné. Potřebuju nástroj, který slouží mě, nikoliv který mě svádí nesmysly ve stylu: všichni to zkusili, kdy to zkusíš ty? Nebo už jsi tak definitivně out? 

Asi jsem definitivně out. Chci ze svého života vyřadit zbytné technologie, věci, které mi nic nepřináší, které jen vyžadují moji mentální kapacitu. Které mě blokují od toho, co bych dělat chtěl a snaží se mě přesouvat k tomu, co bych dělat mohl a to jen proto, že to dělají všichni kolem mě, kteří se dali nahučet do toho, že jim to něco přinese.