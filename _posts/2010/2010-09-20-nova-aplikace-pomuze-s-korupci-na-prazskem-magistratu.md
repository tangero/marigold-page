---
ID: 2368
author: Patrick Zandl
categories:
- Politika
- Korupce
layout: post
oldlink: 'https://www.marigold.cz/item/nova-aplikace-pomuze-s-korupci-na-prazskem-magistratu

  '
post_date: 2010-09-20 11:28:30
post_excerpt: ''
published: true
summary_points:
- Magistrátní investiční průvodce je nová aplikace pro orientaci v úplatnosti úředníků.
- Zdarma verze pro občany a placená verze MIP pro firmy existují.
- Aplikace detekuje polohu v úřadu a informuje o službách a úplatcích.
- Databáze aplikace nabízí informace, taxy, lhůty a klíčová slova.
title: Nová aplikace pomůže s&nbsp;korupcí na pražském magistrátu
---

Po velkém úspěchu aplikace pro iPhone, která má <a href="http://zpravy.idnes.cz/s-virtualnim-taxametrem-prijdou-spory-o-cenu-a-udavani-ridicu-p6o-/domaci.asp?c=A100917_124722_domaci_hv">odhalovat nepoctivé taxikáře</a> a pomoci návštěvníkům metropole orientovat se v cenách taxislužby, přichází na trh další aplikace. Ta má pomoci zorientovat se v úplatnosti magistrátních úředníků. 

Aplikace má dvě verze. Zdarma ke stažení na App Store pod názvem <strong>Magistrátní investiční průvodce</strong> je verze pro běžného občana, na kterou se detailněji podíváme, varianta pro firmy (pod jménem <strong>MIP pro firmy</strong>) je placená a obsahuje i moduly <em>Výběrové řízení</em>, <em>Developerské povolenky</em> a <em>Změna územního plánku</em>, které ve zdarma verzi nejsou. 

Aplikace funguje ve dvou režimech.  Buďto pomocí GPS detekuje vaši polohu v budově úřadu a dynamicky vás informuje o službách, čekacích lhůtách a úplatcích, které jsou v místě, kde se právě nacházíte, očekávány. Zde je aplikace kolaborativní, můžete zapnout režim anonymního sdílení dat a lhůty i částky budou zpřesňovány podle výsledků, jakých uživatelé MIPu dosáhli. Tohle využití je praktické pro uživatele, kteří již mají kontakt s nějakou částí úřadu a hodlají jej flexibilizovat ke své spokojenosti. 

<div style="text-align:center;"><img src="http://www.marigold.cz/wp-content/uploads/mip-pro-obcana.png" alt="MIP_pro_obcana.png" border="0" width="266" height="500" /></div>

Pokud potřebujete vyřídit konkrétní problém, stačí jej vyhledat v databázi a interaktivní průvodce vám nabídne jak informace, kde záležitost vyřídit, tak běžné taxy, lhůty i klíčová slova indikující zájem o speciální režim vyřízení. Zatímco na drobnější úkoly stačí mít v klopě obrázek modrého ptáka, například na dopravním odboru pomůže slovní spojení "kapr není na suchu", i to se dozvíte z názorného průvodce. 

Vývoj aplikace stál necelých 8 milionů Kč, ale magistrát očekává, že část z nich se vrátí z placené verze aplikace pro firmy. Občanům pomůže zpříjemnit pobyt na úřadě, přehledně jej aplikace provede životními situacemi a povšechně mu zpříjemní život v hlavním městě. 

Lze aplikaci něco vytknout? Snad jen to, že je příliš pragocentrická. Ale dodavatelská firma ScheiderWare již ohlásila, že bude průběžně monitorovat zájem i z jiných měst, ještě do konce roku hodlá uvést mezi placené firemní moduly "Karlovarskou losovačku", takže  snad se dostane i na ostatní regiony. Zatím nezbývá, než poradit jen obecně: zkuste heslo "modrý pták" nebo "růže"...