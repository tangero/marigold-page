---
ID: 2349
author: Patrick Zandl
categories:
- Banky
layout: post
oldlink: 'https://www.marigold.cz/item/mbank-po-trech-letech-kokrspanelstvi

  '
post_date: 2010-04-19 14:36:46
post_excerpt: ''
published: true
summary_points:
- mBank má velmi dlouhé číslo účtu, což komplikuje jeho diktování.
- Zahraniční platby nejsou v mBank funkční, pouze přes PayPal.
- Platby z mBank nezobrazují jméno majitele účtu, komplikují párování.
- mBank je zdarma, ale má slabiny, výběry v zahraničí jsou výhodné do 2500 Kč.
title: mBank po třech letech kokršpanělství
---

mBank rád používám, když dávám příklad na školeních, jak prostřednictvím sociálně síťového marketingu udělat z vachrlaté služby službu dobře přijímanou. Z mnoha dobrých důvodů. Když se na mBanku podíváte, je to s ní po všech stránkách divné. Partička z Polska, která tu podniká na nějakou eurounijní licenci, když už tu máme jejich mateřskou banku. Hromada slibů, které se neplní - a stejně to lidem žíly netrhá. Proč se podobný WOW efekt nepodařil českému FIO? Jen proto, že je to kampelička, se kterými nebyly před deseti lety dobré zkušenosti? To asi ne, polské produkty také neslují kvalitou. Ano, byl to dobře zvládnutý sociální marketing. PS: níže uvedené se týká <strong>mBank českého</strong>, neznám slovenský ani jiný...

Kdysi jsem <a href="/mbank-realne-zkusenosti-s-uctem">mBanku na Marigoldovi recenzoval</a> je čas přidat update. 

<h2>Číslo účtu mBank vymyslel trumbelín</h2>

mBank má nejdelší číslo účtu, co jsem kdy viděl. Včetně předčíslí, které mne vždy prudilo. Zřejmě je tam zakódovaná vaše DNA jako kontrolní součet. Prvotní vysvětlení bylo, že předčíslí (část před pomlčkou), se nemusí používat. Protože je vždycky stejná. A že si to mBanka ošefuje. Ošéfovala si kulové. Letos v únoru rozeslal klientům zprávu, že už nebude možné používat číslo účtu bez předčíslí. Důvodů, těch chytrých, je celá řada, prý to tak nahlásili kdysi do ČNB a nejde to už změnit atd. Zákazníkům je to jedno. Diktovat číslo v mBance komukoliv je utrpení a pokud to budete potřebovat, je to dobrý důvod tuhle banku nemít. Pokud dostáváte jednu výplatu od jednoho zaměstnance a není šance k jiným penězům přijít, může vám to být fuk. Jediné, co z toho plyne, že v mBance se neuvažovalo moc do předu problém se přehodil na klienty. 

<h2>Zahraniční platby slíbené, ale nejsou</h2>

Další slepou uličkou jsou neexistující platby do zahraničí. Převodem nezaplatíte ani na Slovensko, ani jinam do světa, leda by měli český bankovní účet. Jedinou variantou je PayPal a podobné systémy. Na to, kdy to bude fungovat, jsem slyšel řadu termínů, všechny se prošvihly (<a href="http://aktualne.centrum.cz/finance/penize-a-investice/clanek.phtml?id=524267">například léto 2008</a>). Pokud potřebujete zaplatit někomu do zahraničí nebo ze zahraničí peníze přijmout, na mBank zapomeňte, nebo jděte do PayPalu. Ten naštěstí běžné problémy s platbami vyřeší, alespoň po internetu. 

<h2>Od koho je ta platba z mBanky?</h2>

Neumětelismus tvrdého zrna je pak neschopnost předat bance s platbou také jméno majitele účtu. Pokud tedy máte jiný bankovní ústav a přijde vám platba z mBank, nedostanete informaci o jménu majitele účtu, jen číslo jeho účtu. Naštěstí mBank lidé používají často pro placení z zboží z Aukra, kde platí někomu, kdo má zase mBank, tady se jméno majitele účtu přenese, ostatní si musí párovat variabilní symboly. Eshopům to může být na první pohled jedno, ale jak se při placení z mBanky do eshopu uklepnete ve variabiním symbolu, máte smůlu. Běžně by účetní platbu spárovala podle jména ručně, takhle nemá co spárovat a musí čekat, až se ozvete. Důvod? Co jsem opět dohledal na fóru a čemu přikládejme neznámou věrohodnost: prý se mezi bankami používá jiný, než ČNB předepsaný způsob přenosu, který implementovala mBank. No, to snad může někdo ošetřit, ne?

<h2>Ale funguje to zdarma</h2>

Karta funguje (kromě toho, že když mi ji bankomat v Indonésii sežral, tak se mBank nemá k tomu, mi vystavit novou, neustále "zpracovává se"), hypotéka a půjčka asi taky (nemám). Elektronické bankovnictví funguje a kromě obsese z konverze malých na velká písmena v příkazech mu nemám co vytknout. Co funguje hůř, je vklad v hotovosti. Pokladen je málo a po pravdě jsem ji nikdy nevyužil, když něco, vkládám peníze na jiný účet a do mBank si je posílám. Tfujho. Podstatnou nevýhodou mBankovních karet v zahraničí je nevýhodný kurz (mimo eurozónu se připočítávají 2% k vaší tíži na pokrytí kurzovních ztrát), který vynahrazuje výběr zdarma ve vší cizině. Zatím jsem si to přepočítal tak, že výběr z bankomatu v zahraničí se u mBank karet vyplatí do cca 2500 Kč v přepočtu (jiné karty mají poplatek cca 100-250 Kč za výběr), platit mBank kartou v zahraničí mimo eura se nevyplatí, lepší je použít jinou. 

Můj závěr: je to zajímavé, ale je dobře, že je to zdarma. Je tam na mne příliš mnoho slabinek na to, abych za to rád platil. V poslední době dost nahoru šla Poštovní spořitelna  kde se ale za všechno platí (a mají nějaké nové konto Era, o kterém mi radši jako zákazníkovi nic nepošlou), prudí mne Raifka, někdejší eBanka, která šla s kvalitou do pekel a s cenami do nebes. Otevřel jsem si další účet u FIA, na aplikaci poznal rukopis Dana L. a říkám si, že když se něco dobře navrhne, tak ničemu nevadí, že je to deset let starý. Jen ty formáty už se přeci jen používají jiný, než před tou desetiletkou. 

České banky zamrzly. Postupně dohonily eBanku, Raifka ji neméně zkušeně zařízla, ale jinak se nestalo nic. Někdejší český náskok před světem je zase v tahu :(