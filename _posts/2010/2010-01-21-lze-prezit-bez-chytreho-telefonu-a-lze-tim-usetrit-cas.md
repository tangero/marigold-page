---
ID: 2338
author: Patrick Zandl
categories:
- Digitální detox
layout: post
oldlink: 'https://www.marigold.cz/item/lze-prezit-bez-chytreho-telefonu-a-lze-tim-usetrit-cas

  '
post_date: 2010-01-21 23:50:38
post_excerpt: ''
published: true
summary_points:
- Chytrý telefon způsobuje autorovi ztrátu času synchronizací, čtením zbytečností
  a přehlížením důležitých emailů.
- Autor se zbavuje iPhonu a kupuje starší véčko Motorola RAZR2, protože nechce smartphone.
- Moderní "hloupé" telefony postrádají snadné vyhledávání kontaktů, kvalitní displeje
  a odolné materiály.
- Autor deaktivuje mobilní data a vrací se k papírovému kalendáři, aby omezil závislost
  na technologiích.
title: "Lze přežít bez chytrého telefonu? A lze tím ušetřit čas?"
---

Už nějakou dobu mám dojem, že kdybych neměl chytrý telefon, ušetřil bych tím dost času. Času, který si s někým esemeskuju, emailuju, instantně mesenžřím. Času, kdy se snažím synchronizovat firemní, soukromý a půlpracovní kalendář a přijít na to, proč se mi věci duplikují a vypadávají. Času, kdy si jen tak čtu články, které by mne normálně nezajímaly, protože na mobilu je to při ruce. A kdy přehlídnu poštu, protože jsem ji přečetl na mobilu a v tom fofru, kdy jsem na to měl jen vteřinku někde při vystupování v tramvaji jsem onen důležitý email zapomněl označit k vyřízení a on se nyní někde povaluje pouze "přečtený" a tím automaticky mnou přehlížený. Že ušetřím tu dobu, kdy jsem na dosah Sítě od každého ze svých čtyř tisícovek kontaktů. A to jsem pořád. To je prokletí chytrého telefonu. 

A tak jsem dneska zabalil iPhone do krabice a na Aukru vydražil Motorola RAZR2. To je první problém, jemuž při takovém retro pokusu člověk čelí: co si tedy koupit? Většina dnešních telefonů jsou buďto low-endy nadupané sice funkcemi všeho druhu, ale s naprosto nekvalitním dílenským a materiálovým zpracováním. Menšina jsou smartphone a do těch jít nechci, to bych se nezbavoval iPhone. Mezi tím je toho pramálo. Těžko seženete málo imbecilně vyhlížející a kvalitně zpracovaný mobil, když nevolíte Vertu. A to já jsem chtěl véčko, protože mám véčka rád. Tam už se vysloveně muselo sáhnout do výprodeje, protože jediné slušné dělala před třemi lety Motorola. Dnes Motorola dělá kulový, její prodej mobilů prakticky zkrachoval, ale občas se ještě dá nějaké její véčko někde koupit. I šel jsem do něj. 

Potíž je v tom, co chtít od "pitomého" mobilu v dnešní době, kdy je v mobilu vlastně všechno. Pokud jste "heavy user" - a věřte mému účtu, to já jsem, i když si říkám, že denně neprovolám více jak 30 minut - tak zjistíte, že moderní telefony toho nabízí překvapivě málo. Chtěli byste snadné prohledávání telefonního seznamu ve stylu "napíšu jakoukoliv část jména a ono to vypíše všechny záznamy" - houbeles. Tohle umí málokterý telefon a ještě méně jich to umí na jedno kliknutí v menu (zlatý iPhone). Chtěli byste při odesílání SMS mít v nabídce nejčastěji pro SMS používané kontakty, jako to umí třeba Sony Ericsson. Chtěli byste mít kvalitní displej, ideálně OLED nebo alespoň TFT. Chtěli byste mít dobré použité materiály, které nevržou, jak jsou slícované a které vydrží, když telefon hodíte po sekretářce. Ideálně kov, keramika, humusem jsou barvené plasty, kde jediné škrábnutí a hned je vidět původní laciný plast. 

A pak taky chcete baterku, která vydrží. Říkáte si, že když nebudete používat internet, tak by takový telefon mohl vydržet, jenže ouha. To je dodnes bolístka. A abych nezapomněl, ten telefon by mohl být lehký a maličký. 

Projděte si katalogy mobilů a rychle zjistíte, že je to těžká volba. Kompromis nad kompromisy, ačkoliv si říkáte, že každý dnešní mobil umí všechno, co byste od něj mohli potřebovat. Jo, umí ptákoviny jako dělat fotku nebo přidávat MP3 jako zvonění. 

Zítra jdu zvěstovat Vodafone, že mi mají deaktivovat mobilní data. Nebudu je používat. Dívám se do výpisu, přenáším měsíčně mírně pod 1 giga, předpokládám, že mne mnoho přemlouvat nebudou. MMS jsem se používat nikdy nenaučil, 77 vánočních MMS zdarma jsem považoval za pokus Vodafone o trapný žert a WAP je pro mne čistící nástroj. Návrat ke kořenům...  

Sesynchronizoval jsem kontakty přes ActiveSync (jo, RAZR2 ho má) a vypnul jsem data. Ještě musím udělat "Setup" kalendáře - zítra zajdu do krámu pro papírový. Jsou teď ve slevě. 

O průběhu pokusu budu referovat.