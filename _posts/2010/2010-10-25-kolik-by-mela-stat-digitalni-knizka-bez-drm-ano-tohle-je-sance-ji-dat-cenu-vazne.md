---
ID: 2858
author: Patrick Zandl
categories:
- eBook
- Knihy
layout: post
oldlink: 'https://www.marigold.cz/item/kolik-by-mela-stat-digitalni-knizka-bez-drm-ano-tohle-je-sance-ji-dat-cenu-vazne

  '
post_date: 2010-10-25 11:48:52
post_excerpt: ''
published: true
summary_points:
- E-knihy čelí cenové debatě, zákazníci chtějí nízké ceny, vydavatelé argumentují
  vyššími náklady.
- Autor se rozhodl otestovat prodej e-knihy bez DRM za rozumnou cenu.
- Kniha "Koncernová pětiletka" bude vydána digitálně za odhadovanou cenu 50 Kč.
- Z prodejní ceny 50 Kč zbývá po odečtení DPH a provize portálu 25 Kč.
title: Kolik by měla stát digitální knížka bez DRM (ano, tohle je šance jí dát cenu, vážně)
---

V souvislosti s e-knihami je jednou z největších debat, kolik by taková digitální knížka měla stát. Zákazníci jsou toho názoru, že by měla stát co nejméně, vydavatelé zase, že o něco více. Situace se především liší v tom, že zákazník si myslí, že většinu ceny knihy dělá tisk a papír, zatímco vydavatel ví, že to není pravda - až na majstrštyky v desetitisícových nákladech dělá papír a tisk tak třetinu. Do toho kniha je v nižší sazbě DPH, což kniha digitální není. Výsledek je ten, že potenciální zákazník bývá zklamán kombinací ceny, která není jemu libá a DRM, které mu je libé ještě méně, jenže vydavatel doufá, že mu ochrání nelevnou knihu před rozpirátěním. Zákazník namítá: dejte ji levněji a bez DRM, abychom si ji mohli přečíst bez potíží. Vydavatel křičí: jak zaplatím lidi a ještě mi ji rozpirátí... Zákazník oponuje: tak to si ji nekoupím. Vydavatel: vidíte, digitální knihy se neprodávají, lidi chtějí papír. 

Jak z bludného kruhu? Nenapadlo mne nic lepšího, než to vyzkoušet. Vzít knihu, digitalizovat ji a vydat ji bez DRM za nějakou příhodnou cenu. A nabízet ji. Sledovat, co se stane. Pak vzít čísla a sepsat článek na Lupu o tom, jak funguje prodej knihy bez DRM, kolik-li se jí rozpirátilo a kolik pirátů po přečtení knihy poslalo autorovi na účet penízek. Jenže to chce splnit několik předpokladů, především mít knihu. Ta by měla být neutrální, žádný extra známý autor, ale také ne již dávno papírem vyšlé dílo. Jenže sehnat blba, který dá svůj opus magnum do digitální a nechráněné distribuce za nízkou cenu, místo aby se prvně mazlil papírem, to je trochu potíž. 

Naštěstí pomohl vlastní šuplík. Vytáhl jsem knihu Koncernová pětiletka, kterou jsem napsal před lety, když jsem odešel z Mafry a protože mě nikdy nebavilo dohadování s vydavateli, nikdy nevyšla (po pravdě jsem ani nikoho neoslovil) a zná ji jen pár pamětníků a přátel. Ale patří k mým oblíbeným a na pokus je to vhodná záležitost. Beletrie, leč nedlouhá, v tisku by měla málo přes 100 stran, což by znamenalo prodejní cenu na papíře kolem 100 Kč, možná do 150 Kč. Natahovat a prodlužovat se mi ji nechce, na to není tolik času, ale do elektronické distribuce to není limit (vydavatelé nemají krátké novelky rádi). 

Otázka je, kolik by taková kniha měla stát, aby to byla přiměřená a fér cena za 100 stránek knížky, tedy za něco, co přečtete v rozmezí 3-10 hodin čtení? Osobně se kloním k něčemu jako polovině knižní ceny, tedy cca 50 Kč. Jsou to dvě piva v hospodě, jedno v centru Prahy, je to dost i málo. Poloviční cena mi přijde akurátní. Na můj první odhad fér na obě strany. 
Máte jiné návrhy? Pokud ano, zkuste je odůvodnit a sepsat do komentářů. 

Pamatujte při tom na zhruba následující matematiku: 20% z ceny si vezme stát (to je zlodějina zvaná DPH), v lepším případě 30% prodejní portál, to je půlka pryč v okamžiku nákupu knihy. Takže z 50 Kč je 25 Kč čistých. Dobré by bylo dát za knihu tak 3-5000 Kč editorovi (jo, editor to pročíst musí a tohle je vážně bakšišné) - proč, <a href="http://www.marigold.cz/item/editor-v-redakci-je-nedocenena-vec">o tom píšou tady</a>. To znamená, že prvních 120 až 200 knížek jde do kapsy editorovi. Vynechali jsme sazbu, u beletrie eknih se snad dá přežít sazba Wordem, kterou zvládne většina autorů sama - typografické prohřešky jako vdovy a sirotci v eknize jsou těžko řešitelné, protože je ovlivní velikost fontu, jaký máte nastavený. 

Když to tak počítám, aby autor i editor dostali mírné bakšišné, bylo by potřeba prodat tak 1000 e-knížek za výše uvedených cenových předpokladů, žádná nirvána z toho nevznikne a je v tom nula na propagaci, jak už tak v Česku bývá. Jen pro ilustraci, Flotily Země (text dvojnásobného rozsahu) se stáhlo přes 6000 digitálních kopií, ovšem zdarma. Teď je otázka, zda se spíše prodá 1000 knih za 50 Kč kus, nebo 5000 knih za 10 Kč kus, tedy do jaké míry, je poptávka po knize elastická v závislosti na ceně. A co udělá DRM, jak často se kniha bude pirátit a kolik pirátství ovlivní její prodejnost, což bude zajímavé sledovat. I tenhle model mě zajímá: budou lidi raději hledat pirátskou verzi, nebo si raději pohodlně koupí knihu na ebook portálu za dvě pivka a bez DRM? Je opravdu DRM zabiják nebo zajištění knihy?

Ring volný. Teď máte šanci něco ovlivnit, protože k vašemu názoru se přihlídne (i když na něj třeba nestihnu odpovědět). A ano, když se pokus povede i když se nepovede, bude to argument, které bude brán v potaz, protože mnoho jiných takových pokusů nevznikne. 

PS: Vím, že je to na blind, nabízet cenu knihy, kterou jste nečetli. Ale o to jde vlastně vždycky...