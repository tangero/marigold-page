---
ID: 2348
author: Patrick Zandl
categories:
- Knihy
layout: post
oldlink: 'https://www.marigold.cz/item/tento-mesic-jeste-potrebuju-zabit-nekolik-tisic-lidi

  '
post_date: 2010-04-15 11:47:45
post_excerpt: ''
published: true
summary_points:
- Autor psal "Příběh strýčka Martina" inspirován raným přemyslovským státem.
- Příběh kombinuje hledání ztraceného strýčka s historickými událostmi.
- Autor pro knihu načetl 83 knih a konzultoval s historiky.
- Psaní historické části autor dokončil ve Varšavě v den polské letecké tragédie.
title: "'Tento měsíc ještě potřebuju zabít několik tisíc lidí"

  '
---

Začalo to před dvěmi lety. Safra, skoro třemi :( Začala mne honit mlsná něco dalšího napsat. Pár čtenářů se dožadovalo pokračování <a href="http://palmknihy.cz/www/?BOOK=3859">Flotily Země</a>, jenže já už jsem v hlavě nosil příběh historický. Záviděl jsem <a href="http://cs.wikipedia.org/wiki/Andrzej_Sapkowski">Sapkowskému</a>, že mi vyfoukl téma husitských válek, ale co si budeme povídat, trilogii napsal kolosálně a jakékoliv poměřování s jeho dílem by dopadlo nutně depresivně. 

Navíc jsem chtěl něco z raně přemyslovského státu, mého oblíbeného historického období. A tak... proč ne rovnou jeho založení? Proč neodfláknout vraždu svatého Václava a nesoustředit se na spory Otty s Boleslavem I.? Období je to autorsky vděčné, rychlým náhledem do indexu vydaných knih jsem snadno zjistil, že o něm prakticky nikdo beletristicky nepsal, historických knih je pomálu a většina začíná "můžeme se domnívat", takže i faktografii půjde zvládnout. 

A zároveň jsem nechtěl úplně obyčejný příběh z historie. Nemám to rád, jednoduchý příběh napíše každý. Řada lidí napíše i jednoduchý čtivý příběh. V hlavě jsem měl ještě jednu věc. Příběh o <em>divném strýčkovi</em>. Takovém tom strýčkovi, co jste mu jako děti viseli na krku, jeho příjezd byl vždycky svátkem, i když jste vlastně nevěděli, co je zač. Půlka rodiny se při vyslovení jeho jména křižuje, druhá odplivává. Proč, to vlastně jako dítě nevíte a postupně objevujete svět za zrcadlem. 

A tak vznikl <a href="http://www.pribehstrycka.cz">Příběh strýčka Martina</a>. I když je to vlastně příběh dívky, která hledá strýčka, který se ztratil. Proč ho hledá, <a href="http://www.pribehstrycka.cz/clanek/2007-09-13/588476-proc-vubec-pribeh-strycka-martina-php.html">o tom je začátek</a>. Veronika se vydává na putování za strýčkem. Putování barvité, promíchané vidinami historických událostí i vlastních stínů. Vidí strýčka ve vzpomínkách nedávných a vidí i člověka, který spoluzakládal český stát. Šéfšpicla knížete Boleslava, šedou eminenci rodícího se českého státu desátého století, který jako by strýčkovi z oka vypadl. Vydává se na cestu a zjišťuje, že její cesta je cíl. Těžko popsat. Zatím jsem na to "těžko popsat" potřeboval dva a půl roku, přes půl milionu znaků a zatím 67 kapitol (jsou drobnější, než běžné knižní kapitoly, jsou to moje interní míry). Načetl 83 knih ve čtyřech jazycích, pohádal se se dvěma historiky, seznámil se s dalšími pěti, kteří rozdýchali názor, že lze psát i o něčem, o čem nejsou důkazy. Že beletrie není literatura faktu. Procestoval tři hradiště, dvě bitevní pole, vytvořil hromadu výpisků a poznámek. A podle svého zvyku své hrdiny pozabíjel hned na začátku vyprávění.

Vyprávění se chýlí k závěru. <a href="http://www.facebook.com/notes/patrick-zandl/varsava-1042010/393309921592">V Polsku jsem dopsal</a> poslední historickou kapitolu, bitvu na Lechu. Seděl jsem ve varšavské kavárně Cafe Corso, napsal jsem do notebooku dramatickou větu <em>"A pak se strhlo peklo"</em> - a pípla mi SMS. Markéta psala, že jim právě přišel na konferenci, na které jsme byli, někdo říct, že spadlo letadlo s polským presidentem. V zápětí přišel kavárník a oznámil nám, že právě slyšel v rozhlase, že letadlo letící do Katyně spadlo s celou polskou elitou a nikdo ze 130ti lidí nepřežil. 

Na pozadí polské tragédie, mého bloumání starou Varšavou a setkání se zármutkem obyvatel tváří v tvář jsem historickou část dopsal. Nebyla o moc veselejší. V bitvě u Lechu padl celý český kontingent. Tisícovka českých bojovníků položila podle svého slibu životy za spojeneckou smlouvu s Říší. Podle některých legend i prvorozený syn Boleslava I. - ne ten, kterého známe jako Boleslava II. Jak to bylo přesně, nevíme - ale než, takhle to být mohlo. To mám rád na historii a tomhle příběhu: takto to být mohlo, faktům to neodporuje.           

Do konce příběhu mi zbývá pět kapitol. A ještě několik tisícovek mrtvých, protože bitva neskončila. Ani Říše nevyšla z boje lacino. 

A pak přijde to pro autora nejhorší. Editace textu. Dokopat se k tomu vyškrtat a přepsat pasáže, které nejsou dobré, vyžadují změny. Donutit se k tomu si to přiznat. 

Držte palce, ať se to povede.