---
ID: 2856
author: Patrick Zandl
categories:
- Ekonomika
- Budoucnost
- Čína
layout: post
oldlink: 'https://www.marigold.cz/item/kde-teda-budeme-pracovat-kdyz-se-vsechno-bude-vyrabet-v-cine

  '
post_date: 2010-12-14 11:47:39
post_excerpt: ''
published: true
summary_points:
- Práce se stěhuje za levnější výrobou, včetně specializovaných a intelektuálních
  činností.
- Autor se ptá, kde budou lidé v ČR a Evropě pracovat, když se výroba přesune do Číny.
- Zemědělství, průmysl a programování lze přesunout do Číny, ale co pak budou Evropané
  dělat?
- Autor hledá vizi budoucnosti a zdroje o dopadech mobility práce na společnost.
title: Kde teda budeme pracovat, když se všechno bude vyrábět v Číně?
---

Delší dobu se snažím najít odpověď na zdánlivě triviální otázku. Položil jsem ji několikrát různým ekonomům pod články i osobně a vždycky mi připadalo, že se domnívají, že ji kladu nějak provokativně, že vím odpověď, mám ji předem rozmyšlenou a čekám, jak se nachytají. Nikdy jsem se odpovědi nedočkal, nebo jsem si alespoň nevšiml, že mi odpovězeno bylo. Většinou dotyčný otázku taktně přešel, nebo odpověděl na něco zcela jiného, což se těžko vymáhá. 

Otázka je jednoduchá: Kde tedy budeme pracovat, když se všechno bude vyrábět v Číně nebo v jiných zemích, kde bude výrobní síla levnější? Tím "my" myslím v danném případě občany ČR, ale klidně to vztáhněme i na jinou evropskou zemi.

Proč se na to ptám: řada ekonomických konceptů zcela bezostyšně předpokládá, že ničemu nevadí, když se práce stěhuje tam, kde ji vykonají levněji. Fabriky se stěhují do Číny, takový je zjednodušeně vyjádřený koncept. Začalo to hrubou prací, postupuje to stále ke specializovanější práci. Kdysi jsme si mysleli, že nás zachrání "znalostní ekonomika", že my budeme ti programátoři a vymýšleči patentních technologií, jenže zřejmě to samé si myslí i indové, číňani, laosané a další asijské meganárody, takže i tahle práce se stěhuje k nim. 

Jak tohle dopadne? Zkusil na tohle někdo odpovědět a najít nějakou vizi? Zastaví se stěhování práce, protože se radikálně zvýší náklady na její dopravu (resp dopravu výrobků)? Budeme všichni dělat v turismu? Nebo se nám podaří udržet takovou intelektuální převahu nad Asií, že budeme mít stále dost kvalifikované práce, ze které zaplatíme i nezaměstnanostní příspěvky pro ty, kteří intelektem nedosáhnou na možnost vykonávat tak intelektuální práci? 

Já nevím, já se ptám. Chápu, že řada profesí se do Číny nepostěhuje, že těžko budu létat za zubařem do Pekingu a i pekaře raději zvolím o ulici vedle, ale pořád nám tu zůstává celá řada sektorů, které "bez obav" můžeme do Činy vystěhovat a obslouží nás místní menší město: můžeme se zbavit zemědělců (potraviny dovezeme, samozřejmě), těžkého průmyslu, lehkého průmyslu, velké části intelektuální roboty, jako je programování, běžný webdesign - řádově 60% hodpodářství můžeme "nakoupit v Číně". Jenže... co pak budeme dělat?

Kdybyste někdo měli odkaz na nějaký dobrý článek či knihu, která se tomu věnuje, budu rád. Jinak to prosím neberte jako provokaci vůči Friedmanovi a podobným věrozvěstům korporátního kapitalismu, prostě mě to osobně zajímá, jestli už tušíme, jak se "mobilita práce" bude odrážet na společnosti, v níž žijeme...