---
ID: 3907
post_title: 'Bitcoin insideři, věrozvěstové a&nbsp;vlnaři'
author: Patrick Zandl
post_excerpt: ""
layout: post
permalink: >
  https://www.marigold.cz/item/bitcoin-insideri-verozvestove-a-vlnari
published: true
post_date: 2017-12-21 08:48:16
---
Se psaním o bitcoinu je to teď těžké. Je to přesně ta zlomová doba v Česku, kdy se "přes noc objevila" revoluce ve finančnictví. Co na tom, že je za ní mnoho let tvrdé práce, prostě se zjevila přes noc. A rychle naskakují ti, kdo chtějí jet nahoru na vlně. I v psaní a moudrých úsudcích. A protože všechny takové jevy jsou u nás tradičně revoluce přes noc, je těžké je rozlišit. Ty, kdo o tom něco vědí a ty kdo jsou lekci před vámi. Proč?<!--more-->První skupinou jsou vždy <strong>věrozvěstové</strong>. Naskočili před mnoha lety a poznáte je podle bezmezné víry manifestované tím, že všechny svoje peníze vložili do "krypta" už před lety. Takže dneska jsou v balíku, což je pro ně důkaz neomylnosti.

Pak jsou <strong>insideři</strong>. Naskočili před lety, tehdy měli jen sebe jako levnou pracovní sílu. Vypracovali se, dneska jsou v balíku, protože vsadili dobře. A jsou také celebritami mezi mladými. Sám jsem koukal, kolik mladých si přišlo požádat o selfie vloni zakladatele Etherea v pražském studentském pajzlu... Insideři jsou si naštěstí zpravidla vědomi limitů, problémů a toho, že je před nimi ještě moře práce, pokud z toho nechtějí mít Ponziho, což je přesně to, co jim teď nedovolí vlastní ego nebo smysl pro zodpovědnost. Část z těch insiderů jsou dnes z různého důvodu publicisté, kteří šíří osvětu. To jsou ti, které jsem označil jako vědoucí. Hlavní problém s nimi budete mít, že je neznáte. Doposud publikovali jen v "odborných médiích", což znamená nějaké kryptocoinové bložíky, co dnes mají návštěvnost idnesu.

Poslední skupina jsou ti, kdo naskočili právě teď - <strong>vlnaři</strong>. Živí se vlnami, často je znáte, mají teď moudré a rychlé soudy o bublinách, umí predikovat vývoj kurzu stejně dobře, jako později vysvětlit, proč to bylo jinak. Pletou si náklady na těžbu s náklady na ověření transakce, ale umí si dovolit ostré stejtmenty a dobře se to čte.

Bohužel jako čtenář bez nastudování velkého penza znalostí a získání zkušeností nemáte prakticky možnost poslední dvě skupiny rozlišit. Jenom zisk z kryptoměn není ukazatel, pro ten stačilo před lety nakoupit a zapomenout. Proto vás důrazně varuji před tím, abyste si o kryptu udělali jakýkoliv pevný názor podle čtení českých článků a i ke článkům v angličtině je třeba přistupovat opatrně. Většina podstatných informací se rozebírá a kritizuje ve fórech, které je těžké najít, když nevíte. Na světlo je tahají blogy, o kterých ze začátku asi také nebudete vědět. Z nich to přebírají technoweby a teprve z nich mainstreamová média, takže pokud čtete zprávu na českém webu, většinou je to už tak pátý krok od zdroje a znáte to, jak to chodí s tichou poštou. Stejné je to se články, které se takto snaží zkompilovat nějaký názor.
<h3>Kryptoměnám bude tím lépe, čím hůře bude světu</h3>
Nechci spadnout do stejné kategorie a to je ten důvod, proč k bitcoinu prakticky nic nepíšu. Neposlouchejte moje rady ani názory na něj, neberte je vážně bez značné oponentury. Stejně jako číkoliv jiné. Pokud si na nějakou informaci nepřečtete tak pět obšírně a detailně kritických názorů, nenastudovali jste to, neřiďte se tím a nevěnujte tomu pozornost, nevyvozujte z toho nic pro své peníze. A především mějte na paměti to, že kryptoměny aka krypta fungují úplně technicky jinak, než běžné měny. Jsou ale stejně jako ony věcí víry. Dnes neumíte předpovědět, zda víra v ně se udrží a ačkoliv je dost jedno, zda budete tapetovat hajzlík vytištěnými hashi bitcoinu nebo státní (třeba venezuelskou) měnou, lidi tíhnou k tomu věřit tomu, co znají. Což znervózňuje trhy.

Proto, chcete-li nějaké ultimátní doporučení a slovo ke kryptoměnám, které byste si z tohoto mého příspěvku měli odnést, tak je to tohle: <strong>"kryptoměnám bude tím lépe, čím hůře bude světu"</strong>. Když to rozvedu: čím více bude padat důvěra ve státní měny (což se děje z důvodů válek, ekolo/ekonomických katastrof atd), tím více poroste důvěra v kryptoměny. Čili pokud máte přebytečné peníze, o které můžete přijít a chcete se zabezpečit pro případ "zhroucení Říma" a jste jen o trochu prozíravější/paranoidnější, než třeba takový Cílek, tak si krypto kupte za tu část peněz, kterou můžete postrádat. Pokud žijete od výplaty k výplatě, kašlete na to, když to tady půjde do kytek, nic vám nepomůže, jste kanonenfutr a to je osud.