---
ID: 2029
title: Spam prorazil až na titulku
author: Patrick Zandl
post_excerpt: ""
layout: post
oldlink: >
  https://www.marigold.cz/item/spam-prorazil-az-na-titulku
published: true
post_date: 2006-10-25 10:32:26
---
<texy>	<p>Ach jo. Přísun spamu na Marigolda neustává a včera se jeden probojoval dírou v systému až na titulní stránku mezi články. Co naplat, mea culpa. </p>
	<p>Po pravdě, moderní spam moc nechápu. Není v něm žádná informace, kterou by se mi podařilo dešifrovat a která by mne navedla na nějaký produkt, neřku-li web. K čemu takový spam je, chápe to někdo? Když už je v něm URL, tak vede na neexistující stránku, která ani nebyla nikdy registrovaná. Co mi uniklo ve spamerských metodách?</p>
	<p>Práce na převodu redakčního systému neprobíhá momentálně nijak valně. Teoreticky mám odzkoušený WordPress, nechce se mi do něj. A to i přes to, že Blog:CMS je mrtvý systém, jenž autor rozvíjí přidáváním pluginů, ale už zastaralý ve své koncepci a jádře. Přiznám se, že jsem se nedíval na původní Nucleus CMS, zda se tato výtka týká i jeho. Je zřetelné, že udržet krok s vývojem redakčních systémů dnes není jednoduché a nejpokročilejší systémy jsou dnes napsané od počátku (a zpravidla v Ruby on Rails či Pythonu) a nejsou to nové verze starých systémů. Není se čemu divit, zbavit se staré architektury není easy. A navíc, už i CMS se začínají výrazně diferenciovat podle svého primárního určení. </p>
	<p>Mezi tím jsem vyzkoušel další systém. Jmenuje se <a href="http://www.boxesandarrows.com/">PublicSquare</a>, jsem jeho betatester a je příjemný tím, že umožňuje snadnou spolupráci veřejnosti na obsahu. Má dvě nevýhody: jednak je to vývojová verze, druhak ho nelze instalovat, musí se používat formou hostingu a do toho se mi zase tak moc nechce. Hlavně proto, že netuším, jak bych tam nahrál staré články, natož zachoval jejich url. Jinak je to ale přesně ta jednoduchost a síla, kterou mám rád. </p>
	<p>Jenže zatím musí mít přednost Stream. Takže posun s Marigoldem bude teď pomalejší, ačkoliv překvapivě dost toho je - už i nový design.
</p>