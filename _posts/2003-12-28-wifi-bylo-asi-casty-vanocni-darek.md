---
ID: 762
title: >
  WiFi bylo asi častý vánoční dárek
  :)
author: Patrick Zandl
post_excerpt: ""
layout: post
oldlink: >
  https://www.marigold.cz/item/wifi-bylo-asi-casty-vanocni-darek
published: true
post_date: 2003-12-28 09:43:00
---
<p>
Vánoce jsme přežili daleko od Prahy, v Chotěboři. Namísto davů lidí a šňůry aut, jaké by nás čekaly v Praze, je Chotěboř klidné městečko především se spoustou sněhu (oproti Praze tutově). Ačkoliv i zde bylo třeba řešit několik problémů. Kupříkladu ten, jak uchovávat potraviny v ledničce, která stojí v místnosti, kde panují teploty mínus deset a přitom je potřeba, aby ty potraviny nezmrzly. Kupodivu je to problém, protože u ledničky se obvykle předpokládá, že bude chladit, ne že bude hřát. Nejdříve jsem přišel na to, že bych mohl do ledničky zabouchnout svíčku, pak se ale jako nejlepší kompromis ukázalo sežrat nejdříve všechno, co nesmělo v ledničce zmrznout. Háleluja, to byl štědrý večer :)</p>

<p>
Vypadnutí z Prahy má své podstatné výhody, především klid. Ačkoliv Dita si sebou musela vzít notebook, GPRS připojení a pracovat, já jsem mohl jen lenošit, číst si hromadu knih a potulovat se po okolí. Na druhou stranu, Dita dostala k vánocům MP3 přehrávač <EM>(s 512MB&#160;paměti, to jsou časy, tohle nemá ani můj notebook:(</EM>&#160;a notebook se hodil, protože jsme do něj okamžitě ripovali hromadu hudby. S čímž se váže jedna nepříjemnost: program FreeRIP neuměl zjistit jména CDček, to uměl jen Windows Media Player. Ten ale zase zásadně neripuje do MP3, ale WMA - za ripování do MP3 si musíte připlati desítku dolarů, což nešlo, neměl jsem s sebou internet platební kartu a platit po netu normální se mi nechtělo. Takže jsme nakonec ripovali do WMA. Což je škoda, většina ostatních přehrávačů WMA nepřehraje. A pokud byste chtěli MP3 do auta, tady je zajímavé <STRONG>autorádio s 120 GB pevným diskem a podporou MP3</STRONG> přehrávání, jmenuje se <A href="http://www.mstation.cz/index_neo35.htm" target=_blank>NeoCar Jukebox</A>. Zatím si o něm jen snívám a čekám, až mi zase ukradnou rádio z auta...</p>

<p>
Když jsem si teď pustil počítač, zjistil jsem, že přišlo solidní <STRONG>kvantum objednávek na WiFi knihu.</STRONG> Vůbec netuším, proč tak najednou - snad ty vánoce. Zatím se přes Marigolda prodávala tak jedna za den, za každý vánoční den přišla tak desítka objednávek, většinou doprovázených poznámkami jako "rychle ji pošlete, dostal jsem WiFi pod stromeček". Tož je budeme v pondělí rozesílat...</p>

<p>
<STRONG>A trocha nevánočních odkazů:</STRONG> Michal zprovoznil <A href="http://web2rss.vyvojar.cz/" target=_blank>Web2RSS web</A>, kde můžete vytvořit RSS kanál i pro weby, které ho samy nenabízejí. Fajn věc. Tady jsem zase našel program <A href="http://skupina50.wz.cz/index.php?dir=./TetriNET&amp;prevdir=" target=_blank>TetriNet,</A> je to nějaká studentská práce, ale v podstatě je to <STRONG>Tetris hratelná po internetu</STRONG>. Pro tetris milovníky jako jsem já, to je lákavá myšlenka :) A <A href="http://www.telnet.cz/index.php?ID=103&amp;basket=fe4e5aef60b34da253e9288983e197a2" target=_blank>na Telnet.cz </A>najdete článek <STRONG>GSM a zabezpečovací systémy</STRONG> - už dlouho hledám zabezpečovací systém na bázi GSM do auta, ale stále nic slušného a dle mých požadavků nebylo nalezeno :(</p>
