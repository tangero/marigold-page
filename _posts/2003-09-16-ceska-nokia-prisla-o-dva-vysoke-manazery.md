---
ID: 508
title: 'Česká Nokia přišla o&nbsp;dva vysoké manažery'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ceska-nokia-prisla-o-dva-vysoke-manazery
published: true
post_date: 2003-09-16 08:54:00
---
<p>
Česká pobočka společnosti Nokia přichází v těchto okamžicích o dva významné manažery. <STRONG>Nokia Networks opouští Milan Sameš</STRONG> zodpovědný za prodej síťových produktů ve střední a východní Evropě, vůbec nejvýše postavený český manažer v Nokia Networks. Téměř ve stejnou chvíli se <STRONG>s mobilní divizí Nokia Mobile Phone loučí Karel Holub</STRONG> zodpovědný za prodej mobilních telefonů významným zákazníkům a za podporu speciálních služeb a produktů jako je N-Gage nebo middlety. Důvodem odchodu v obou případech je touha po změně; zatímco Milan Sameš míří do vedení významné IT firmy, Karel Holub prý bude zakládat vlastní společnost zaměřenou na poskytování služeb a obsahu pro mobilní telefony. </p>

<p>
Osobně znám oba pány. <STRONG>Milan Sameš</STRONG> patřil mezi uznávané telekomunikační odborníky s širokým přehledem o trhu a bohatými kontakty sahajícími od České republiky přes Slovensko až někam do Rumunska, kam Nokia Networks pod jeho vedením také prodávala. Jeho náhrada nebude jednoduchá a vůbec není jisté, zda přijde z českých řad. Je ovšem pravda, že jeho práce byla pro veřejnost více méně v skrytu, protože fakt, kdo bude dodávat výbavu 3G sítí operátorů, veřejnost zajímá pramálo. O to důležitější byla pro Nokia Networks.</p>

<p>
Působení <STRONG>Karla Holuba</STRONG> v Nokia MP jakožto "prodavače mobilů" je možná na první pohled snáze nahraditelné, závistivé jakyky o firmě říkají, že mobilní telefony Nokia se prodávají samy. Tak jednoduché to ale není. Velký entusiasmus Karla Holuba tlačil dopředu i aktivity, ve kterých by se jinak na naši malou republiku v rámci koncernu tak snadno nedostalo. Vzpomenout můžeme soutěž pro programátory middletů, ale i bohaté české zastoupení na Nokia Game. Budiž, i po tom může většina uživatelů bez zájmu mávnout rukou, i bez těchto aktivit se dá žít. </p>

<p>
Zklamání přijde do jisté míry pro novináře. Karel Holub byl mezi nimi známá osobnost právě díky svému aktivnímu tlaku na prosazování vedlejších aktivit společnosti a do jisté míry pomáhal vyrovnávat tření mezi Nokia a novináři. Zejména v posledním roce se nedalo přehlédnout, že novináři se vůči společnosti Nokia rozdělili na dva tábory, na novináře velmi spokojené se spoluprácí a na novináře velmi nespokojené. Byl to právě Karel Holub, kdo do značné míry napomáhal uklidňování nespokojenosti s vyvážeností spolupráce mezi novináři a firmou Nokia. Těžko lze očekávat, že s jeho odchodem se situace změní k lepšímu, spíše naopak. </p>
