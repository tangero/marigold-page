---
ID: 3013
title: >
  Když se konferenčně dojí Internet
  věcí
author: Patrick Zandl
post_excerpt: ""
layout: post
oldlink: >
  https://www.marigold.cz/item/kdyz-se-konferencne-doji-internet-veci
published: true
post_date: 2015-10-14 16:05:28
---
<p>Že je IoT po několika letech (kdy jsem <a href="http://www.marigold.cz/item/chcete-zmenit-svet-venujte-pozornost-internetu-veci-a-velkym-datum">vám připomínal, ať se mu věnujete</a>) v kurzu, se pozná tak, že se o něm pořádají konference a vystupují tam lidi, který v branži nikdo nezná. Dobrým příkladem je české <a href="http://iotforum.cz">IoT Forum</a>, které pořádá IDC větřící sukces. A řešící jej tak, jak to IDC dělá vždycky: sepětím s velkým průmyslem schopným věc cvaknout bez ohledu na to, jaký skutečný přínos bude mít.</p>


<!--more-->

<p>Kdybych měl vyjmenovat dvacet českých firem, které v IoT je zajímavé sledovat, stěží bych se dostal přes patnáct a v programu IoT Fóra najdu jednu jedinou. Jakým zázrakem se tam dostala, suď bůh, jestli tvůrce programu osvítilo nebo ji znal sponzor. Ano, sponzor - už podle programu je vidět, že za akcí se hluboce podepsal Vodafone, který si do programu nacpal člověka a téma, které beze změny omílají patnáctým rokem. Už se mi ani letos nechce se po čtrnácté zeptat, proč to ty předchozí léta nevyšlo.</p>

<p>Tak třeba téma bezpečnosti. V panelu si bude povídat právní kancelář s ČTÚ, NBÚ a poradcem z PWC, přičemž všichni tihle mají k praxi hony daleko, to sorry. Že by na ČTÚ chodily tuny stížností na to, že lidi neoprávněně šmíruje lednička, to bych se dost divil. Stačilo po úvaze vybrat jednu z těch institucí. Člověk z Check Pointu na tom bude o něco lépe, ale je to jediný člověk, u něhož byste identifikovali nějaký kontakt s živým IoT, i když taky spíše ve formě myšlenkového konceptu. Že by firmy, co s tím skutečně něco dělají, odmítly přijít na rovinu prohlásit, že bezpečnost se bude řešit až v další vlně? Pochybuju. Prostě výběr panelu odtržený od reality. Jinak, náš firemní pohled na bezpečnost IoT <a href="http://www.marigold.cz/item/bezpecnost-ve-svete-internetu-veci">jsem popisoval zde</a>.</p>

<p>Jediné, co vypadá nakonec od pohledu zajímavě, je Doprovodný program, kde vysvitne, proč se masivně účastní Vodafone - kvůli podpoře jeho tlačenky Elektronické Evidence Tržeb. Inteligentní ledničku tam Vodafone presentuje, ačkoliv jde o dávno překonaný koncept: asi jen proto, aby odvedl pozornost od EET a uspávání hadů. Zbytek už bych si s chutí prohlédl, ale dát za to osmičku mi přijde úchylné.</p>

<p>Já vím, že zkratka IoT je teď dobře dojitelná, ale dělejme to prosím s rozumem. Plejáda vyprázněných představ o tom, jak z Internetu věcí udělat křivku hokejkového grafu v korporacích, které ztratily směr i víru okořeněná státními institucemi, u nichž je člověk nejradši, když se od internetu drží dále, to od pohledu není.</p>

<p>PS: Jo, vážně bych si přál, abych se seknul, aby to byla skvělá konference a já litoval, že jsem nešel. Povědomí o internetu věcí by to pomohlo. Debatě o něm. Propojení lidí, co něco dělají na malém písečku. Ale z toho programu skvělost fakt nečiší. Přitom kdyby tam byl někdo věci znalý třeba z BMW (a to slibují), oblízl bych všech deset, slyšet o tom, jak se opravdu budou auta spolu vykecávat a hlavně jaké jsou s tím zkušenosti. Opravdové zkušenosti.</p>
