---
ID: 2583
title: 'Májovácké proroctví o&nbsp;konci světa'
author: Patrick Zandl
post_excerpt: ""
layout: post
oldlink: >
  https://www.marigold.cz/item/majovacke-proroctvi-o-konci-sveta
published: true
post_date: 2012-12-14 10:35:53
categories: [Společnost]
---
<p>Odložil nedočtený výtisk Hospodářských novin a zaklonil hlavu. Nechtělo se mu o tom přemýšlet, byl rozmrzelý, že se nechal nalákat bulvárním titulkem o zítřejším konci světa a věnoval těm pár odstavcům svůj čas.</p>

<p>Májové.</p>
<p>Májovky četl, když byl mladý a všichni vědí, že ten podvodník Ameriku nikdy neviděl, natož aby z ní byl schopen většit konec světa, odfrkl si pohoršeně, ale pak ho potěšilo, že si ještě vzpomíná na podstatné detaily z dětství, kdy si myslel, že místo středního bankovního managementu bude geologem. Ještě, že se na to vykašlal včas.</p>
<p>Čas. Podíval se na zápěstí na hodinky. Stylové digitálky, které nosil vždy na večerní jogging a sundával až do postele, ukazovaly, že se blíží půlnoc.</p>
<p>Ještě jednou mrknul na číslíčka.</p>
<p><em>23:59:59</em></p>
<p>Měl rád, když se blížila půlnoc, bavilo ho sledovat, jak se čísla vynulují. A byl rád, když se stihl podívat přesně vteřinu před půlnocí na hodinky, stávalo se mu to natolik často, že to považoval za nějaký způsob vyvolení. Koloběh života, zafilozofoval si.</p>
<p><em>24:00:00</em></p>
<p>Zamrkal překvapením. Znovu zaostřil na displej.</p>
<p><em>23:59:59</em></p>
<p>Vteřina před půlnocí. Samozřejmě. Nepil. V pořádku.</p>
<p><em>23:59:58</em></p>
<p>Znechuceně sledoval, jak na displeji ubývají vteřiny. Takže se mu ještě ten krám rozbil. Sundal znechuceně hodinky z ruky a položil je na stolek.</p>
<p><em>23:59:51</em></p>
<p>Zaklonil hlavu. Musí jít spát. Zítra je Ta Porada. Povýšení? Možná. Kéž by. To je teď nejdůležitější. Soustředit se na poradu.</p>
<p>Skrze střešní okno pozoroval hvězdy. Vždy jej to uklidňovalo.</p>
<p>Jedna hvězda po druhé pohasínaly, jako vteřiny na displeji jeho rozbitých hodinek.</p>