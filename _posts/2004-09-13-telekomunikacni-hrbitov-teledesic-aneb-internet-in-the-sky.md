---
ID: 1314
title: 'Telekomunikační hřbitov: Teledesic aneb Internet in the Sky'
author: Patrick Zandl
post_excerpt: ""
layout: post
oldlink: >
  https://www.marigold.cz/item/telekomunikacni-hrbitov-teledesic-aneb-internet-in-the-sky
published: true
post_date: 2004-09-13 08:42:34
---
<p>
Projekt Teledesic byl jedním z nejambicioznějších projektů satelitní sítě. Na rozdíl od jiných satelitních projektů jako je Iridium nebo Thuraya byl ale zaměřen výhradně na data. Pozornosti se mu dostávalo ze dvou důvodů – zaprvé mezi investory patřil legendární Craig McCaw spolu s další legendou Billem Gatesem (oba samozřejmě skrze své investiční společnosti). A za druhé Teledesic od počátku sliboval obrovský počet družic – první plány slibovaly 924 družic. </p>

<p>
Teledesic vznikl v roce 1990, tehdy se ještě jmenoval Calling Communications. Na Teledesic se společnost přejmenovává v roce 1994. V letech 1995-7 získává potřebné frekvence a publikuje plán vypustit na LEO (nízkou oběžnou dráhu) do výšky 1370 km celkem 840 družic aktivních plus 84 záložních, které budou nabízet celosvětově vysokorychlostní internet. Směrem k uživateli měla síť nabízet až 64 Mb/s, upload měl dosáhnout hezkých 2 Mb/s. Start sítě byl nakonec po třech odkladech definitivně posunut na rok 2004, ale podle toho, že nikde letáčky Teledesicu nevidno, správně soudíme, že se žádný velký start nekonal. Technické podrobnosti najdete na <a href="http://mobil.idnes.cz/satelitni_site/teledesic.html">Mobil.cz</a></p>

	<div class="rightbox"><img src="/wp-content/uploads/20040913-teledesic.gif" alt="Teledesic" width="119" height="88" /></div>
<p>
Plány Teledesicu šly nejdříve velmi růžově, když do něj investoval Boeing, Motorola (oba dva především spíše do výhledu objednávek svých služeb) a pak také saudskoarabský princ Alwaleed Bin Talal Bin Abdul Aziz Alsaud, který investoval údajně až 9 miliard. V roce 1998 pohltil Teledesic projekt firmy Motorola Celestri. </p>

<p>
Všechno šlo dobře až do roku 1999 – pak už to šlo šejdrem. Společnost přehodnotila svoje výhledy a počet satelitů stáhla na 288 satelitů s tím, že později zahustí na původní předpoklad. Jenže mezi tím postily prakticky všechny satelitní sítě problémy, když se ukázalo, že jejich business plány jsou velmi nadsazené. Rozeběhnuvší se Iridium nedokázalo přitáhnout zákazníky (celosvětově jich po roce nahnalo 10 000) a investoři ostatních satelitních projektů usoudili, že předběhli dobu a začali hromadně couvat.  Počet satelitů se zkrouhl na třicítku. </p>

<p>
Chvíli to vypadalo, že z problémů Iridia bude moci Teledesic těžit, to když McCaw patřil mezi žhavé zájemce o převzetí Iridia pro Teledesic. Jenže nakonec se v roce 2000 spokojil s pokusem o převzetím konkurence Iridia, satelitní sítě ICO – ta ovšem byla v době, kdy ji McCaw kupoval, spíše ve fázi promisware. A protože krach Teledesicu byl blízko, k samotnému převzetí ICO nakonec nikdy prakticky nedošlo. </p>

<p>
Chvíli to vypadalo ještě dobře, Teledesic sice propustil třetinu lidí, ale převzetí ICO se bralo jako dobrý impuls. V únoru 2002 podepsala společnost kontrakt s Alenia Spazio na dva (2) satelity. Celkem jich chtěla na MEO (střední oběžnou dráhu, tedy změna z LEO) vypustit 30 a zahájit provoz. V říjnu roku 2002 Teledesic celý projekt ukončil a veřejně oznámil jeho konec. McCaw to komentoval: </p>

	<blockquote><p>
&#8220;Our decision to suspend our activities results from an unprecedented confluence of events in the telecommunications industry and financial markets. We do not presently see elements in place that would result in returns to our shareholders that are commensurate with the risk.&#8221;</p>
</blockquote>
<p>
 V červnu 2003 Teledesic vrátil americkému regulátorovi FCC svoje licence a jeho kapitola se definitivně uzavřela. </p>

<p>
McCaw ovšem po proinvestovaných miliardách dolarů (z části i vlastních) na podobné projekty nezanevřel. Jeho nová společnost v oboru se jmenuje <a href="http://www.clearwire/">ClearWire</a> a hodlá nabídnout broadband internet v rámci USA na bázi širokopásmového bezdrátového přístupu. Od doby myšlenek celosvětového pokrytí se tento projekt značně uskromnil. Momentálně pokrývá 100 čtverečních mil a nabízí rychlost připojení 1,5 Mb/s…
</p>

<p>

Poznámky na závěr: Teledesic.com ani nezkoušejte, je tam jen první stránka s nula informací. Zato vyzkoušejte <a href="http://www.ee.surrey.ac.uk/Personal/L.Wood/constellations/teledesic.html">Lloydovy stránky o satelitech</a>. V češtině snad jen články ode mne a od Jana Sladkého <a href="http://mobil.idnes.cz/search.html?dotaz=Teledesic&amp;x=0&amp;y=0">na Mobil.cz</a>.
</p>
