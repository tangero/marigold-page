---
ID: 343
author: Patrick Zandl
layout: post
oldlink: 'https://www.marigold.cz/item/dita-v-tanku

  '
post_date: 2003-06-05 10:12:00
post_excerpt: ''
published: true
summary_points:
- Dovolená v červenci je plánovaná, Dita chce zlepšit imunitu hyperbarickou oxygenoterapií.
- Hyperbarická oxygenoterapie znamená ležení v nádrži s kyslíkem, ne řízení tanku.
- Dita ignorovala zákaz předjíždění na cestě do Chrudimi, jela 176 km/h.
- Dita jezdí rychle, autor prohrál spor o maximální povolenou rychlost.
title: Dita v tanku…
---

<p>
Rozhodli jsme se, že delší dovolená by nám s Ditou prospěla - a tak, pokud to vyjde, budeme se celý červenec smažit někde jinde. Dita nicméně usoudila, že by potřebovala vyspravit svoji imunitu a k tomuž účelu že použeje něco, co nazvala výrazem jako hyperbarická oxygenoterapie. Chvíli jsem se snažil tvářit se, že vím o co kráčí, ale situace byla dlouhodobě neudržitelná a tak jsem se zeptal. Dita mi objasnila, že si vleze do tanku a do něho napumpují kyslík. Zasnil jsem se. Prohánět se v tanku po pískovně a ještě v něm mít puštěný kyslík, mi přišlo jako opravdu zajímavý zážitek a venkoncem v Chrudimi je jistě možné všechno. Než jsem se odhodlal se zeptat, co že to bude za typ tanku a jestli je možné vyzkoušet i nějaký z druhé světové války, mi svitlo, že spojitost mezi řízením tanku a imunitou je velmi vágní. Mazanou sondáží (která by všem partnerům měla být vlastní) jsem se dopídil toho, že nejde o tank coby vojenské vozítko, ale tank coby nádrž, kam vlezete. Takže žádné rejdění po pískovně, jen ležení a šlukování kyslíku. </p>

<p>
To už mne tak nelákalo a v úterý Dita do Chrudimi odjela sama. Když mi v poledne přišla textovka ve znění <EM>"176 km, 3 kamiony",</EM> došlo mi také, že mnou vyslovený přísný zákaz předjíždění na hradecké silnici patřící mezi nejnebezpečnější v Čechách, Dita statečně ignorovala a pouze jsem doufal, že udávaná maximální rychlost byla dosažena na dálnici a ne na pardubické okresce. Na to, že vyrazila Citroenem C3 s kubaturou motoru 1,1 litru, je to služný výkon.&#160;Nakvašeně jsem Ditu informoval, že maximální povolená rychlost na dálnici je 130 km/h. Svůdně se na mne usmála a pravila, že tolik já jezdím ve městě. Oponoval jsem, že pouze na okruhu a ten má pro mne statut dálnice, ale bylo mi jasné, že jako mornální autorita v oboru automobilové dopravy jsem opět prohrál. </p>

<p>
Dnes ráno jela Dita zase do Chrudimi a já trnu, co mi přijde za SMS dnes :)</p>