---
ID: 759
title: Jen tak předvánočně
author: Patrick Zandl
post_excerpt: ""
layout: post
oldlink: >
  https://www.marigold.cz/item/jen-tak-predvanocne
published: true
post_date: 2003-12-23 10:33:00
---
<p>
Den před štědrým večerem a říkám si, že by to ještě chtělo poladit konfigurací dárků. Letos jsem <STRONG>chtěl na Marigolda udělat doporučovátko dárků</STRONG> - vybrali byste si typ osoby, které dárek kupujete a z databáze by vám Marigold vysypal dárková doporučení, vy sami byste mohli nějaká přidat. Skončilo to na tom, že jsem na to ve frmolu posledních dní zapoměl a pak už se mi na to zdálo dost pozdě, navíc se obávám, že vzhledem k marigoldí návštěvnosti bych musel dárky vymýšlet sám a&#160;k ničemu by takové doporučovátko nebylo. Ale třeba to příští rok přeci jen vyzkouším. </p>

<p>
Seznam, <STRONG>komu jsem co šlohl při aktualizaci Přehledu cen ADSL</STRONG>: na <A href="http://www.jakpsatweb.cz/weblog/" target=_blank>Yuhůově weblogu</A> jsem šlohl tu kontextovou nápovědu, když lze <SPAN class="about" title="Jojo, asi takhle nějak to vypadá">podtržený odkaz</SPAN> přejet myší a v bublině se objeví nějaký další text. Z Pixyho knihy o CSS jsem zase vybrakoval formátování tabulek, díky čemuž jsem tabulku zformátoval prakticky čistě via CSS. A protože jsem to CSS dal globálně, tak všechny tabulky na marigoldovi se mi patřičně formátují a místy to vypadá zvláštně :) Děkuji oběma pánům za jimi publikované návody a postupy, ze kterých my CSS/HTML slabší žijeme...</p>

<p>
<STRONG>Doma přestala téci voda</STRONG>. Před vánocemi ideální čas, patrně to souvisí s tím gejzírem, co se nově objevil vedle silnice a u něhož jsem chvíli přemýšlel nad tím, zda má smysl dělat vodotrysky v zimě. Ejhle, nebyl to vodotrysk, ale prasklé potrubí. A Mattoni už není. </p>

<p>
Na <STRONG>programování P2P knihovny</STRONG> se přihlásila čtveřice programátorů a vypadá to, že se to nakonec opravdu naprogramuje. Tož jsem zvědav. Zadání si <A href="http://beta.marigold.cz/priloha/P2Pknihovna.rtf">jako RTF soubor</A> můžete prohlédnout zde a do komentářů sem můžete psát svoje připomínky... Zajímavé je, že všichni čtyři programátoři na netu nejsou nijak neznámí, pár projektů za sebou mají a dělají i komerční práce, já jsem si myslel, že by se mohl najít někdo začínající, kdo by si rád vyzkoušel svoje schopnosti na maličko větším projektu, než je instalace phpRS ... :)</p>

<p>
Ook mi poslal <A href="http://proudovani.cesnet.cz/" target=_blank>odkaz na cesnetí server</A> <STRONG>věnovaný "proudování" videa</STRONG>, jde hlavně o videoarchív přenosů pořádaných Cesnetem, rubrika Návody a popisy je bohužel prázdná, nějaký ten návod, jak si rozchodit video, by se mi hodil. Přemýšlím, že bych video streamoval z 3GSM kongresu z Cannes - WiFi přípojku tam letos rozhodně znárodním, takže svižnější připojení by bylo. </p>

<p>
Jiří Bureš <STRONG>vyhodnocoval </STRONG><A href="http://blog.converter.cz/docs/blogcenzus-2003.htm" target=_blank><STRONG>anketu BlogCenzus 2003</STRONG></A><STRONG> - tedy průzkum mezi bloggery</STRONG>. Můžete se podívat, co o sobě bloggeři říkají. Anketa jde bohužel jen po několika základních otázkách, takže zase tolik zajímavého se toho o blogerech nedozvíte. Čtyři blogy mají na svých stránkách placenou reklamu, takže dělám 25 procent reklamního obratu českých weblogů, tomu říkám markitšér... :) Zajímavé také je, že <STRONG>jen deset procent blogů dostává tipy od firem na jejich produkty</STRONG>. Hlavní důvod je podle mne v tom, že většina weblogů je neodborných, věnují se spíše životu, politice a tak kolem. Leda bych si uměl představit, že Kostěj dostane tip od vedení CarreFoure, aby šel taky fotit do Tesca, jenže co jiného? Marigoldovi firmy docela často píší a posílají tipy, pokud je to zajímavé (cena, inovativnost, dostupnost atd), také to sem (a zdarma) dávám. </p>

<p>
Tohle je pravděpodobně můj poslední osobní předvánoční blogpost (=příspěvek na weblog :) - <STRONG>takže krásné svátky všem a zkuste si ty vánoce hezky užít!</STRONG></p>
