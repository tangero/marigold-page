---
ID: 123
title: 'CzFree Net nominován na Nejlepší nový projekt a&nbsp;Událost roku 2002'
author: Patrick Zandl
post_excerpt: ""
layout: post
oldlink: >
  https://www.marigold.cz/item/czfree-net-nominovan-na-nejlepsi-novy-projekt-a-udalost-roku-2002
published: true
post_date: 2003-02-26 15:41:00
---
<p>
Jak jsem tu tak agitoval, aby se při udílení cen Českého zavináče nezapomělo na některé projekty, tak mohu být téměř spokojen. Právě jsem se vrátil z České televize, kde probíhalo vyhlášení nominací a <STRONG>CzFree Net bylo nominováno v kategorii Nejlepší nový projekt</STRONG> spolu s enycklopedií <STRONG>Co to je</STRONG> a s vyhledávačem <STRONG>Jyxo</STRONG>. To není špatná sestava a přiznám se, že mi udělala tato nominace radost - všechny tři projekty jsou zajímavé a v každém případě budu s vítězem spokojen. </p>

<p>
<STRONG>Druhou nominaci získal CzFree Net v kategorii Událost roku</STRONG>, kde se tlačí s <STRONG>povodněmi </STRONG><EM>(to nechápu, co je za událost pro internet - to se něco stalo, kromě toho že IOL lovil kapry ze serverů?)</EM> a se <STRONG>vznikem ministerstva informatiky.</STRONG> Očekávám tuhý boj mezi ministerstvem informatiky a CzFree Net - já sám budu hlasovat pro CzFree Net, protože státní instituce nemám rád, i když zrovna od ministerstva si dost libuju. Jenže ministerstvo má peníze, zatímco CzFree Net by mohl mít alespoň tu cenu...</p>

<p>
Další kategorie už dopadly pohříchu tradičně - <STRONG>většinou se tu tlačí starší a zavedené servery</STRONG> z rodiny iDNES nebo Nerisu, sem tam Kompost nebo Alík. <STRONG>Nejlepší osobní stránka</STRONG> má tři nominace: <A href="http://www.klaus.cz/">Klaus.cz</A> (ujde), <A href="http://www.viditelnymacek.cz/">Viditelný Macek</A> (pro tu hlasuju a lobbuju já) a <A href="http://www.peterka.cz/">Peterka.cz</A> (nevím, jestli někdo neopsal špatně URL, ale tohle je opravdu dost mimo, však tam nic není).</p>

<p>
Další zajímavou kategorií je cena pro Internetového novináře za konkrétní projekt - nominován je Miloš Čermák za Mediář, což je hezký projekt, bohužel že Miloš Čermák také organizátor Zavináče což mu asi pár lidí vytkne jako konflikt zájmů. Samotnému mi to tak nepřijde. Další nominace padla na Jiřího Peterku za články o telekomunikacích a Milana Šmída za Louč.</p>

<p>
Podnikatel roku znovu provařil stará jména: Jiří Hlavenka dostane cenu za to, že se ještě drží na hladině s Cpressem a Ivo Lukačovič za to, že se neutopil na jachtě. Alespoň Petr Vochozka je nové jméno, jenže ten se živí hlavně vývojem her - v každém případě by to byla změna. Mnou nominovaný Ondřej Fryc neprošel...</p>

<p>
<STRONG>Cena pro osobnost českého internetu je stále otevřená</STRONG> a tak připomínám své horké kandidáty: <STRONG>Zdeněk Janda z CzFree Net</STRONG> a <STRONG>Miloslav Sova coby Zástupce uživatelů internetu</STRONG> při jednání s Českým Telecomem o ADSL a připojení k internetu. <A href="http://www.ceskyzavinac.cz/www/onlinehlas.php" target=_blank>Hlasovat můžete zde</A> - hlasujte pro koho chcete, ale hlavně hlasujte. A mne z toho laskavě vynechte, já jsem akademik, mne už nevolte - já si to užil kdysi...</p>
