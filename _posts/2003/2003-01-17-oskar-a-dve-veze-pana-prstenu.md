---
ID: 45
author: Patrick Zandl
layout: post
oldlink: 'https://www.marigold.cz/item/oskar-a-dve-veze-pana-prstenu

  '
post_date: 2003-01-17 08:16:00
post_excerpt: ''
published: true
summary_points:
- Marigold zhlédl film Pán prstenů - Dvě věže na firemním promítání Oskara.
- Oskar uspořádal tematickou akci v Joshua baru s elfkou Jarošiel a soutěžemi.
- Marigold v soutěži porazil nazgúla a následně se slavnostně rozkrajovaly melouny.
- Oskar využívá reklamní slogany T-Mobile, například "Zdražili ti esemesky? Nevaž
  se, odvaž se...".
title: Oskar a Dvě věže Pána prstenů
---

<p>
Marigold včera vyrazil do kina na film Pán prstěnů - Dvě věže. A aby spojil příjemné s užitečným, využil nabídky Oskara jít se podívat na "jeho firemní promítání". O den dříve, když něco podobného nabízel Eurotel, Marigold nemohl. Nu, Oskarovy akce jsou vždy fajnově uspořádané, dav lidí nafasoval kolu a popkorn v kelímcích Oskar a pak už tříhodinový fantastický zážitek z velkofilmu všech velkofilmů a mýtu všech mýtů. Doporučoval bych to ke shlédnutí, kdyby všem nebylo jasné, že to se prostě musí vidět...</p>

<p>
Pak Marigold zapadl do Joshua baru i s Marigoldkou a tam Oskar předváděl, co umí z Pána prstenů vytěžit. Sličná elfka <STRONG>Jarošiel</STRONG> (jediná elfka, co má přes prsa míň než přes boky :) vyzývala k zápasům, už tematicky zaměřeným. I Marigold byl vyzván zrovna v době, kdy Jarošiel upozorňovala na to, že i mobilní operátoři mají svoje věže, dokonce jich mají víc, než v Pánu prstenů. Marigold měl na jednu vylést, naproti němu vylezl nazgúl a schylovalo se k drsnému souboji. Jarošiel ještě upozornila, že někteří operátoři se rádi hádají, komu více stojí, tedy samozřejmě ty věže, ale že v dámské společnosti to raději nebudeme probírat, komu více stojí. A pak začal boj, během něhož nazgúl samozřejmě padl a Marigold slavně zvítězil. Pak se ještě slavnostně sekyrou rozkrojily melouny a jak konstatovala Jarošiel, melouny se dovalily a dobro zvítězilo. Kníže Ignor vše blahosklonně sledoval a pak se začalo pít a Marigold si dále už mnoho nepamatuje...</p>

<p>
Ale jaké z toho plyne poučení? Inu takové, že Oskar s chutí využívá reklamní slogany T-Mobile. Toho jste si asi v inzerci všimli - Zdražili ti esemesky? Nevaž se, odvaž se...</p>