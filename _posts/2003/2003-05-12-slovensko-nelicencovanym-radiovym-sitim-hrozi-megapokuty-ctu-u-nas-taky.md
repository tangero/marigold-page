---
ID: 286
author: Patrick Zandl
layout: post
oldlink: 'https://www.marigold.cz/item/slovensko-nelicencovanym-radiovym-sitim-hrozi-megapokuty-ctu-u-nas-taky

  '
post_date: 2003-05-12 15:29:00
post_excerpt: ''
published: true
summary_points:
- Slovenský TÚ vyžaduje licenci pro veřejné radiové sítě i v bezlicenčních pásmech.
- ČTÚ v ČR také vyžaduje licenci pro provozování veřejné telekomunikační sítě.
- Nabízení připojení k internetu přes WiFi je považováno za provozování veřejné sítě.
- ČTÚ prověřuje subjekty poskytující WiFi připojení a chystá se na další kontroly.
title: Slovensko -  nelicencovaným radiovým sítím hrozí megapokuty. ČTÚ -  u nás taky!
---

<p>
Slovenský Telekomunikační úrad si hodlá vyšlápnout na radiové sítě v bezlicenčních pásmech. Pokud někdo provozuje radiovou síť sloužící k připojování veřejnosti, musí mít licenci na provozování veřejné radiové sítě. Podle TÚ vůbec nezáleží na tom, zda jde o radiovou síť v pásmu licencovaném nebo bezlicenčním, hlavní rozdíl je v tom, zda je veřejná nebo neveřejná. Pokuty až 5 milionů Sk tak mohou očekávat drobní ISP, kteří začali vesele budovat radiové sítě v pásmu 2,4 GHz a jichž zejména nad Bratislavou zhoustlo. </p>

<p>
&#160;<EM>"Licencia sa vyžaduje na zriaďovanie a prevádzkovanie verejnej telekomunikačnej siete okrem sietí určených výhradne na jednosmerné šírenie televíznych alebo rozhlasových signálov po vedení,"</EM> tvrdí TÚ (zdroj: SITA)</p>

<p>
Podobný problém máme&#160;<STRONG> i u nás</STRONG>, protože u nás <STRONG>provozování veřejné&#160;telekomunikační sítě podléhá licenci ČTÚ</STRONG>. <EM>"Veřejnou telekomunikační sítí se rozumí síť, která má být podle licence využita zcela nebo zčásti pro poskytování veřejných telekomunikačních služeb, včetně veřejné telekomunikační sítě určené výhradně k jednosměrnému šíření televizních nebo rozhlasových signálů po vedení."</EM> <A href="http://www.ctu.cz/art.php?iArt=114">zdroj ČTÚ.</A> </p>

<p>
<STRONG>Informoval jsem se na ČTÚ </STRONG>u ing. Kudrnáčové (která má na starosti licence na veřejné telko sítě) a situace vypadá následovně: pokud provozujete síť <EM>(radiovou v 2,4GHz či kdekoliv jinde, pevnou, Ronja, to je jedno)</EM> a nabízíte na ní připojení do internetu pro ostatní, <STRONG>je to považováno za veřejnou telekomunikační síť</STRONG> a na její provoz musíte mít licenci. </p>

<p>
Pokud jde například o ADSL linku, kterou vám někdo přivede do bytu a vy se o ni podělíte s kamarády a složíte se na ten ADSL poplatek, není to bráno za veřejnou síť. Mnoho firem nabízí připojení k internetu skrze WiFi a přitom telekomunikační licenci nemají. ČTÚ si i u nás hodlá v nejbližší době na takovéto firmy došlápnout. Pokuta pro firmy je až pět milionů, fyzická osoba nemůže telekomunikační licenci získat, ta je jen pro právnické subjekty. Pokutu ale získat může, což o to, horní hranice milion. </p>

<p>
Co pro získání telekomunikační licence musí firmy udělat, najdete zde na <A href="http://www.ctu.cz/art.php?iArt=114" target=_blank>stránkách ČTÚ</A>. Zájemce asi nepotěší stotisícový poplatek. Zajímavý problém je s CzFree.Net - ten by rovněž licenci mít měl, ale protože je bez právní subjektivity a mimochodem i bez sto tisíc (či ochoty je vypláznout za licenci), tak žádnou licenci nedostane. </p>

<p>
ČTÚ informovalo, že v současné době jsou prověřovány subjekty, na něž přijdou podněty od občanů či firem, tedy dotazy na to, zda firma nabízející připojení přes WiFi podniká v souladu se zákonem. Prověření ostatních subjektů se ale také chystá. </p>