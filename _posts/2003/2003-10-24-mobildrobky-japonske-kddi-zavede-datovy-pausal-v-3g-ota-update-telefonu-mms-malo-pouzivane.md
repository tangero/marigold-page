---
ID: 610
author: Patrick Zandl
layout: post
oldlink: 'https://www.marigold.cz/item/mobildrobky-japonske-kddi-zavede-datovy-pausal-v-3g-ota-update-telefonu-mms-malo-pouzivane

  '
post_date: 2003-10-24 09:18:00
post_excerpt: ''
published: true
summary_points:
- KDDI zavede paušál 4200 jenů za neomezená data s rychlostí až 2,4 Mb/s.
- Bitfone nabízí OTA update pro Symbian, umožňující operátorům posílat záplaty a nové
  funkce.
- T-Mobile zavede OTA personalizaci menu pro Nokia 3650/7650 za 200 Kč.
- Japonští uživatelé pošlou průměrně 2 MMS zprávy měsíčně, používání klesá po dvou
  měsících.
title: 'Mobildrobky: japonské KDDI zavede datový paušál v&nbsp;3G. OTA update telefonů,
  MMS málo používané'
---

<p>
<STRONG>Japonský operátor KDDI</STRONG> (drobek oproti vedoucímu NTT DoCoMo, má zhruba půl milionu klientů) hodlá od 28. října <STRONG>zavést paušál na datové přenosy</STRONG>. Za neomezený přístup k internetu jeho uživatelé budou moci platit paušál 4200 jenů měsíčně, to je zhruba 1033 Kč, přibližně stejně, jako u Eurotel Data Nonstop. KDDI ale provozuje síť 3G na EV-DO technologii, takže přenosová rychlost nabízená zákazníkům činí až 2,4 Mb/s - to je šestkrát více, než nabízí NTT DoCoMo. KDDI se ani nemusí bát, že by lidé toto připojení brali jako náhradu oproti ADSL - to je v Japonsku docela rozšířené a levnější. Zdroj: <A href="http://story.news.yahoo.com/news?tmpl=story&amp;ncid=1212&amp;e=4&amp;u=/afp/20031022/tc_afp/japan_telecom_kddi&amp;sid=96001018" target=_blank>AFP</A>. </p>

<p>
Dvě malé zprávičky k <STRONG>OTA (over-the-air) update mobilních telefonů</STRONG>. Firma Bitfone ohlásila, že dodává systém pro <STRONG>update Symbian</STRONG> operačního systému mobilních telefonů vzduchem, tedy pomocí OTA. To by bylo fajn - operátoři by byli schopni posílat nejenom záplaty, ale hlavně nové funkce i stávajícím uživatelům. Systém Bitfone mProve má být bez chyb, takže nezpůsobí zhroucení telefonu při špatném update. Zdroj: <A href="http://www.wirelessdevnet.com/news/2003/oct/23/news6.html" target=_blank>Wireless Developer Network</A>.</p>

<p>
Podobná zpráva se váže k T-Mobile International, který ohlásil, že bude schopen <STRONG>dodávat uživatelskou konfiguraci desktopu telefonů Nokia 3650/7650</STRONG> (tedy se Series 60) právě skrze OTA. Personalizace menu telefonů má přijít zákazníka v přepočtu na dvě stovky, zatím ale není k dispozici, zavádět se bude do všech T-Mobile evropských sítí, tedy i k nám. Zdroj: <A href="http://rcrnews.com/cgi-bin/news.pl?newsId=15482" target=_blank>RCR</A>.</p>

<p>
MMS zprávy nejsou příliš používané ani v Japonsku. Článek <A href="http://news.ft.com/servlet/ContentServer?pagename=FT.com/StoryFT/FullStory&amp;c=StoryFT&amp;cid=1059480520264" target=_blank>Financial Times</A> uvádí, že průměrný <STRONG>uživatel japonských sítí pošle 2 MMS zprávy za měsíc</STRONG>. Četl jsem další studii, která uvádí, že <STRONG>počet odeslaných MMS zpráv vyfocených vestavěným fotoaparátem na telefonu klesne o 80 procent po dvou měsících používání této služby</STRONG> u jejích nových uživatelů. Je to logické: nová hračka se omrzí, takže nyní musíme počkat, zda MMS je trend, nebo hype bublinka. Jaký máte tip? :)</p>