---
ID: 360
author: Patrick Zandl
layout: post
oldlink: 'https://www.marigold.cz/item/samsung-v200-co-se-mi-na-nem-nelibi

  '
post_date: 2003-06-12 09:16:00
post_excerpt: ''
published: true
summary_points:
- Samsung V200 má problémy se SIM toolkitem pro bankovnictví, PIN je viditelný.
- T9 u Samsungu V200 neumožňuje přidávat nová slova do slovníku.
- WAP prohlížeč V200 má slabě propracované přidávání stránek do záložek.
- MMS zpráva u V200 umožňuje vložit pouze jeden obrázek a má slabý editor.
title: Samsung V200 – co se mi na něm nelíbí
---

<p>
Už jsem přes měsíc uživatelem Samsung V200 - chtěl jsem vyzkoušet véčko, těšil jsem se na vestavěnou kameru a MMS zprávy. Recenze najdete všude, tak snad jen pár mých zkušeností. </p>

<p>
Dlužno říci, že Samsung považuji za firmu, která má dobře našlápnuto, aby ostatní nechala za sebou, jen Nokii před sebou. Prodej mobilů dotvářejí maličkosti a u nich Samsung ještě problémy má. Je prima, že telefon koupíte s druhou náhradní baterkou a výborným headsetem, ale ve firmware i dodávaném software najdete pár nedodělků, které hodně mrzí. </p>

<p>
Především výtky k <STRONG>SIM toolkitu pro bankovnictví</STRONG>. Dost mi vadí, že bankovní PIN se na obrazovce zobrazuje čitelný, ostatní telefony co znám tam dávaly hvězdičky. Budiž, to bych překousl. Ale telefon se při příjmu bankovních zpráv dost zasekává a přišlá bankovní zpráva ne a ne z obrazovky zmizet, abych se dostal k další. Někdy musím až telefon vypnout a nalistovat zprávu v historii. SIM toolkit pro bankovnictví má u V200 citelné problémy!</p>

<p>
Další <STRONG>výtky mám k T9</STRONG> - bohužel nějakého mudrce napadlo upřít lidem možnost přidávat slova do slovníku. Slovník je sice citelně lepší, než u Nokia 6310i a třeba T68, umí i slova s předložkami a další vychytávky psát dobře, jenže co s tím, když nemůžete přidávat další slova - je to velký opruz. Ještě, že se propašovalo moje jméno do T9, ne každý ale má takové štěstí...</p>

<p>
<STRONG>Překlad</STRONG>:&#160;vůbec nechápu, proč je v menu textových zpráv volba Odstr.číslo, kterou bych asi četl jako Odstranit číslo, když evidentně slouží k výběru čísla ze sms zprávy a možnost s ním dále pracovat. Trochu matoucí překlad, zvyknete si. Také rozdíl ve výrazech Odeslat a Odepsat nedojde hned každému, pro rychlejší orientaci by bylo lepší obě slova volit tak, aby začínala rozdílným písmenem (místo Odeslat třeba Předat atd). Překladatelské věci ale nejsou zase tak hrozné. </p>

<p>
<STRONG>WAP prohlížeč</STRONG> je příšernost sama o sobě. Možnost přidat stránku do záložek je velmi slabě propracovaná, například jak přidat do záložek stránku na kterou jsem si dosurfoval, na to jsem ještě nepřišel, umím jen přidat ručně vyplněné URL. Jde o detail, ale pro mne dosti podstatný - barevné obrázky ve WAPu a další funkce jsou fajn. </p>

<p>
<STRONG>Dodávaný software</STRONG> je sice hezký, ale má praktické nedodělky, kvůli němuž jsem se k jeho používání neodhodlal. Především posílání SMS a zadávní kontaktů atd - vůbec jsem nepochopil, jak se to dělá, protože software bazíruje na tom, abyste zvolili, zda SMS kterou posíláte má být na PC, MS nebo na obojím - ve výsledku jsem bez použití manuálu SMS odeslal náhodou a ještě špatně. Jinak se mi vždy někam uložila a moc jsem nepochopil kam. Oproti jednoduchosti PC Suite od Nokie to má mnoho podobných detailných problémů - například si zkuste vyeditovat kontakt, kolikrát musíte kliknout...</p>

<p>
<STRONG>MMS</STRONG> - možnost vložit do MMS zprávy jen jeden obrázek je při dnešních cenách MMS zpráv docela nepříjemná... a editor je velmi slabý. Opravdu velmi!</p>

<p>
Tím vším neříkám, že Samsung V200 je mizerný telefon - naopak velmi dobrý, což ostatně dokažuje fakt, že jsem byl ochoten ho tak dlouho používat. Přechod na telefon je příjemný a musel jsem si <STRONG>zvykat snad jen na odlišné posazení mezerníku u psaní SMS a nepříjemnost, že telefon nepřejde při psaní SMS automaticky z velkých na malá písmena</STRONG> po napsání prvního písmene - musíte to ručně přepnout. Jenže výše uvedené detaily se dotknou velké skupiny lidí - a zrovna takhle běžně používané záležitosti už má Nokia odchytané. A to je jeden z mnoha důvodů, proč si myslím, že na firmu Nokia zatím Samsung nemá. O tom, že předjíždí Sony Ericsson a Siemens, o tom není sporu. </p>