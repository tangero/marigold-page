---
ID: 621
author: Patrick Zandl
layout: post
oldlink: 'https://www.marigold.cz/item/uz-je-to-tady-stehuju-se-na-oskara

  '
post_date: 2003-10-29 15:53:00
post_excerpt: ''
published: true
summary_points:
- Oskar aktivován kvůli otravným hovorům a změně telefonního čísla.
- SIM karta Oskara aktivována, vložena do staré Nokie bez GPRS.
- Klid po změně čísla, SMS za korunu, problém se signálem v IKEA.
- Bořík aktivoval Oskara inspirován autorem, akcie TIW bez souvislosti.
title: Už je to tady, stěhuju se na Oskara
---

<p>
Tak jsem vyhodnotil všechna pro a proti a nakonec to dopadlo tak, že jsem si aktivoval Oskara. Rozhodl jsem se využít příležitosti a řádně změnit své číslo tak, abych konečně vypadl z telefonních seznamů spousty lidí, kteří neváhají mi volat s nějakou děsivou otázkou v neděli v devět hodin večer, kdy se chci dívat na Monka a rozhodně ne jim radit, jak mají něco instalovat. </p>

<p>
S Oskarem to bylo jednoduché. Zavolal mi někdo z infolinky, tomu jsem vysvětlil, co chci, nadiktoval jsem mu, jaké služby mi tam mají chodit, nechal jsem si nacpat hromadu SMS zpráv zdarma a v pondělí mi dorazil balíček se SIM kartou. Už aktivovanou, protože to byl můj základní požadavek. Striktně jsem si uložil nevykecávat se na mobilu jak je mým zvykem a vystačit měsíčně se 150 volnými minutami. Uvidíme. </p>

<p>
SIM kartu jsem strčil do prvního volného telefonu, co jsem doma našel - Nokia 6210. Pak jsem si hodilu lámal hlavu nad tím, jak to že nemůžu rozchodit GPRS, než jsem si vzpoměl, že tento telefon GPRS nemá. Blurp, opravdu se kdysi vyráběly telefony, které neměly GPRS;)</p>

<p>
Nu a ono to funguje. Mám božský klid, nikdo mi netelefonuje, moje číslo zná tak deset lidí. SMS zpráva je za korunu, nejdelší hovor jsem měl ze starého T-Mobilu na infolinku, když jsem zjišťoval, jak si mám staré číslo zrušit - operátor mne zlanařil, abych si ho převedl jen na Twist. Tak uvidíme, jak dlouho mi moje nadšení pro změnu&#160;vydrží... první poznatek, v IKEA na Zličíně&#160;není signál Oskara. Tedy v prodejně, v restauraci ano. Druhý poznatek: už mi to nevadí, nábytek mám a co nemám, už bych si v Ikea nekoupil...</p>

<p>
Poznámka na závěr: zprávy, že náhlý vzestup akcií TIW jsou způsobeny mým přechodem na Oskara, se nezakládají na pravdě. Tedy doufám. A Bořík pod dojmem mého příkladu aktivoval také svého Oskara.</p>