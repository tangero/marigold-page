---
ID: 1064
author: Patrick Zandl
layout: post
oldlink: 'https://www.marigold.cz/item/na-co-by-nam-byl-broadband-router-a-jak-ho-vybrat

  '
post_date: 2003-02-03 09:29:00
post_excerpt: ''
published: true
summary_points:
- Broadband routery propojují vnitřní síť s internetem, ideální pro domácnosti a malé
  firmy.
- WAN rozhraní routeru bývá ethernetový konektor, LAN nabízí obvykle čtyři porty.
- DHCP server, NAT a firewall jsou klíčové funkce routeru pro správu a zabezpečení
  sítě.
- Konfigurace routeru probíhá webovým rozhraním, důležité je nastavení firewallu a
  hesel.
title: Na co by nám byl broadband router a&nbsp;jak ho vybrat
---

Máte doma nebo ve firmě dva počítače, nebo o něco málo více? Chtěli byste je rozumně propojit mezi sebou a nechat sdílet připojení do internetu? Na to by se vám hodil broadband router. Co umí, jak ho vybrat, na co bude? Poradíme<!--more-->Slíbil jsem testy broadband routerů a slovo se má držet. Než se do nich pustíme, chtěl bych vás s problematikou broadband routerů seznámit. 
<p>
Router je zařízení starající se o směrování provozu mezi vnitřní sítí a internetem &#8211; ostatně i proto se jmenuje router, směřovač. Broadband (nebo též soho, home atd) router je označení, které se vžilo pro levné verze těchto routerů určené pro domácnosti a malé firmy. Takovýto router je určený pro směřování provozu několika málo počítačů, zpravidla obsahuje rovnou výbavu pro jednoduché a snadné zapojení malé sítě. Broadband se jim říká proto, že jsou určeny pro připojení přes nějaký broadband (tedy širokopásmový, rychlý) kanál do internetu &#8211; například přes kabelovou televizi, ADSL atd. Většinou disponují ethernetovým konektorem pro připojení do internetu, některé jsou ale vybaveny i rozhraním RS-232 pro připojení modemu, nebo vestavěným ISDN či ADSL modemem. Je třeba zvážit, jakým přístupem disponujete, firmy nabízejí broadband routery ve velké škále konfigurací, takže je můžete používat i s připojením přes analogový modem, nebo s vestavěným modemem atd. 
<p>
V případě, že máte UPC Mistral, vystačíte si s broadband routerem s ethernetovým konektorem, protože modemy kabelového internetu mají výstup i přes ethernet. 
<p>
Jak jsem řekl, broadband routery zahrnují vše potřebné pro stavbu malé sítě. Co to konkrétně znamená? 
<OL>
<LI><STRONG>WAN rozhraní, tedy rozhraní pro připojení do internetu</STRONG>. Většinou realizováno jednoduše ethernetový konektorem. A tady začínají první rozdíly &#8211; většina broadband routerů má WAN rozhraní jen pro 10 Mbps ethernet. To také většinou není omezením, ale pokud byste chtěli takový broadband router použít ve firmě k vytvoření nějaké podsítě a připojili ho na firemní stovkový nebo gigabitový ethernet, zbytečně by byla tato podsíť bržděná. V naprosté většině případů to ale není omezní, protože připojení do internetu jen výjimečně takové rychlosti dosahuje. <BR></LI>
<LI><STRONG>LAN pro zapojení několika počítačů vnitřní sítě </STRONG>&#8211; většina broadband routerů nabízí čtyři konektory stovkového ethernetu, takže můžete připojit až čtyři počítače do vnitřní sítě. Výborné pro domácnost nebo malou síť, kde máte dva a více počítačů. Pokud byste neměli takovýto router, musel by provoz mezi internetem a ostatními počítači směřovat jeden z počítačů, který by pro takovou funkci musel být zapnutý v okamžiku, kdy by další počítač chtěl na internet přistupovat. To se ne každému zdá pohodlné a toto řeší právě dedikovaný router, jenž tuto roli přebere. Navíc pokud máte více jak dva počítače, už byste stejně museli přemýšlet o nákupu hubu, tedy rozbočovače síťového zapojení, do něhož byste více počítačů mohli zapojit. Router zastane i jeho funkci. Dlužno říci, že existují broadband routery i s jiným počtem LAN konektorů (3,5 a 8), ale čtyři porty jsou nejtypičtější. <BR></LI>
<LI><STRONG>DHCP server </STRONG>&#8211; DHCP server je praktická věc pro vaši síť &#8211; díky tomu se nemusíte starat o konfiguraci síťového nastavení jednotlivých počítačů zapojených do sítě, o všechno se postará DHCP server, který nastavení klientům rozešle. <BR></LI>
<LI><STRONG>NAT a firewall </STRONG>&#8211; každá síť potřebuje ochranu. Routery bývají vybaveny firewallem na bázi NAT, tedy interního překladače adres a zamezení přístupu na porty. Díky tomu se nelze zvenčí dostat jednoduše na počítače ve vaší vnitřní síti &#8211; jednak jsou schovány za IP adresou routeru a jednak router monitoruje přístupy na nestandardní porty a nenechá tudy útočníka projít. Routery rovněž umožňují omezit přístup z vaší sítě do internetu nestandardními porty &#8211; to omezí fungování různých trojských koňů, které si uživatelé stáhnou například přes ftp nebo emailem. Router si také většinou vede záznam o takových pokusech o průnik a můžete proti nim i dále zakročit. Firewall je velmi užitečná funkce routeru, která se hodí!<BR></LI>
<LI><STRONG>DMZ &#8211; demilitarizovaná zóna</STRONG>. Může se stát, že potřebujete, aby nějaký počítač ve vaší vnitřní síti byl viditelný a přístupný z internetu bez ochrany firewallu. K tomu slouží nastavení demilitarizované zóny, takže router bude všechny přístupy na zadanou IP adresu směřovat bez kontroly a omezení na zadaný počítač. Broadband routery takto umožní zpřístupnit pouze jeden počítač a je důležité na to pamatovat u některých online her, které bez tohoto nastavení nelze provozovat. Většina nových online her se s tím ale už umí snadno vyrovnat. Také se toto nastavení používá, pokud chcete například za routerem provozovat webový či emailový server dostupný z internetu.<BR></LI>
<LI><STRONG>Omezení a řízení přístupu </STRONG>&#8211; broadband routery umožní definovat seznam MAC adres (unikátní &#8222;výrobní&#8220; čísla síťových karet), ze kterých lze nebo nelze se připojit na router a tedy používat vnitřní síť. Zpravidla je to zbytečné omezení, protože kabelovým ethernetem se na router málokdo v domácnosti zapojí bez vašeho vědomí, pokud jde ale o router vybavený WiFi, bude se vám toto omezení hodit v případě, že by vaše připojení chtěl používat bez vašeho vědomí soused. <BR></LI>
<LI><STRONG>Print server </STRONG>&#8211; některé routery nabízejí také paralelní port pro připojení tiskárny. Díky tomu je možné tiskárnu používat z jakéhokoliv počítače tiskem po síti bez ohledu na to, zda je nějaký jiný počítač zapnutý. <BR></LI>
<LI><STRONG>WiFi </STRONG>&#8211; většina výrobců již má ve svém programu broadband routery podporující WiFi. Díky tomu je možné se do sítě připojovat přes WiFi. Takový router může mít jednu nebo dvě antény a může umožnit odpojení malých antén a připojení antény externí. </LI></OL>
<p>
Konfigurace broadband routerů 
<p>
Moderní broadband routery lze konfigurovat nejenom specializovanou utilitou, ale hlavně přes webové rozhraní z klasického prohlížeče. Routerům, které tuto podmínku nesplňují je lepší se zdaleka vyhnout. 
<p>
Webové rozhraní má možnost vypnout zapnout přístup k němu z internetu &#8211; pozor na to, pokud přístup k internetu povolíte, rozhodně si změňte heslo. A spíše to nedělejte, pokud nemáte neodbytnou potřebu takový router spravovat z internetu (například pokud je u technicky méně zdatného kamaráda). 
<p>
Webové rozhraní většinou vyžaduje nastavení parametrů internetového připojení, většina routerů je od výrobce nastavená na příjem DHCP, takže je stačí do internetu zapojit a již fungují. Pokud nemáte DHCP, je potřeba nakonfigurovat jim IP adresu a další síťová nastavení ručně. Vše funguje (pokud nemáte nějaký netradiční či hardwarový problém) během pár vteřin. 
<p>
Při nastavení je vhodné věnovat chvíli pozornosti také nastavení firwallu. Je nutné si uvědomit, že programy pro internetovou telefonii a pro hraní online her pracující skrze nestandardní porty neprojdou na internet a bude tedy nutné porty povolit. Když nevíte, o jaké porty jde, je dobré to vyzkoušet tak, že program zapnete a do logu odchozího provozu (logy bývají rozdělené na útoky z vnějšku a z vnitřní sítě) se podíváte, přes který port se program pokoušel prorazit. 
<p>
Právě při nastavování firewallu zjistíte, jak moc se od sebe software jednotlivých routerů liší. Zatímco nastavení DHCP a statické síťové nastavení se asi moc pozměnit a vylepšit nedá, v software firewallu je propracovanost vidět na první pohled. Už jenom rozdíl ve výpisu logů mezi staršími zařízeními, moderními no name routery a značkovými zařízeními je značná. Například Linksys má v sobě databázi služeb a portů, takže vás rovnou informuje, jaká služba kudy přistupovala ven a také povolení určité služby je jednodušší, stačí ji vybrat ze seznamu. Linksys také umí spolupracovat s externími specializovanými firewally jako je ZoneAlarm. 
<p>
Stejně tak se routery liší v omezování přístupu jednotlivých uživatelů &#8211; některé jen umožní zadat pár MAC adres, jiné hezky vypíšou seznam MAC adres a identifikací počítačů, které jsou nebo byly připojeny a umožní je přesouvat do seznamu povolených nebo zakázaných adres a takový seznam může čítat dvě stovky i tisícovku MAC adres. To se vyplatí v případě, když připojujete lidi přes WiFi a chcete mít přesný přehled o tom, koho připojujete a vyhazovat parazity. 
<p>
Existují i velmi propracované broadband routery, například výrobky Netgear v sobě mají vestavěný kompletní firewallové řešení. Zejména s nástupem WiFi do routerů se setkáváme s různými stupněmi podpory WiFi. Některé routery umožní jen nastavit ESSID nebo kanál, kde má WiFi fungovat, případně WEP zabezpečení, jiné jdou dále a umožní omezit přenosovou rychlost, vyzářený výkon a další parametry. 
<p>
Kategorie broadband routerů jde docela daleko &#8211; například SMC vyrábí router <STRONG>s vestavěným file serverem</STRONG>. V tomto případě ale jde již o odlehčené PC vystavěné na Linuxu a s pevným diskem, nikoliv specializovaný hardware. 
<p>
Pro domácí použití je v podstatě jedno, jaký broadband router zvolíte. Ne každý ale umí pracovat s UPC Mistral a vaším kabelovým modemem &#8211; pokud ho tedy chcete nasadit na Mistral, vyplatí se nejdříve to vyzkoušet přímo u vás a nespoléhat se na tvrzení, že ostatním to funguje nebo nefunguje. 
<p>
Routery se výkonnostně prakticky neliší &#8211; odchylky v řádu procent, které mezi nimi ve výkonnostních parametrech existují, se na malé domácí síti vlastně ani nemají šanci projevit. Větší problémy budete mít s rozdíly v managementu routeru &#8211; ovládání noname nebo málo známých značek bývá dosti chaotické a jednoduché, zatímco renomované produkty SMC, Linksys, D-Link či Netgear vás provedou jednoduchými tabulkami a pro zdatnější uživatele nabídnou i pokročilá nastavení. Záleží jen na vás, co upřednostníte. 
<p>
Pro pořádek připomínám, že přehled broadband routerů vybavených WiFi najdete v rubrice <A href="/prehledwifi/">Přehled WiFi techniky</A>.</p>