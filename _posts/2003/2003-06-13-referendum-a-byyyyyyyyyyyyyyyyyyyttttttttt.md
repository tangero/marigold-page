---
ID: 364
author: Patrick Zandl
layout: post
oldlink: 'https://www.marigold.cz/item/referendum-a-byyyyyyyyyyyyyyyyyyyttttttttt

  '
post_date: 2003-06-13 07:51:00
post_excerpt: ''
published: true
summary_points:
- Smlouva na byt v Zeleném údolí u Krčské nemocnice podepsána, stěhování plánováno
  na březen.
- Financování bytu komplikuje odmítnutí neobvyklých nabídek na noční úvěr v bance.
- Autor vyzývá k účasti v referendu o vstupu do EU a k hlasování.
- Autor se zúčastní cyklistického závodu Ruská ruleta a zajišťuje poslední místa.
title: "Referendům a byyyyyyyyyyyyyyyyyyyttttttttt!"
---

<p>
Včera přesně v poledne jsme podepsali smlouvu na kýžený byt a jestli se něco nestane, tak zhruba za rok (dost možná už v březnu!) se postěhujeme do Zeleného údolí, což je hned vedle nemocnice v Krči. Samozřejmě pokud se podaří vyřídit maličkost - ty peníze, co za to chtějí. Děkuji za několik nabídek na tu noční akci v bance, chápu že projednávání úvěru by se urychlilo, kdyby u toho zbytečně nikdo z bankovních úředníků nepřekážel, ale Dita usoudila, že tento způsob projednávání úvěru je vhodný pouze pro klienty s vyšší mobilitou <EM>(rozuměj těch, kteří si spakují čemodán a&#160;nejbližší stanice je pro ně Rio)</EM>&#160;a není určen pro nákup bytu. Na tomto argumentu mnoho je, ačkoliv jsem oponoval, že kdyby se banka proti takto samoobslužně udělenému úvěru ohradila, měl bych to alespoň z Pankráce blízko do práce. V každém případě děkuji za nabídky :)</p>

<p>
Mimochodem, <STRONG>pokud se někdo stěhujete rovněž do Zeleného údolí</STRONG>, dejte vědět a pomalu šetřete na WiFi techniku pro připojení do centrální bezdrátové sítě s řadou služeb :) </p>

<p>
Druhá připomínka - <STRONG>ode dneška běží referendum o vstupu do EU a opravdu byste měli jít hlasovat.</STRONG> Na vás je, jestli jste pro ANO nebo NE - ale říkat, že tam nejdete i když jste rozhodnuti, považuji za s demencí hraničící alibismus a nezodpovědnost. Takže hupky dupky k urnám - ať politici vědí, že rozhodnout se umíme sami, i bez jejich slintání a spamů. Já půjdu hlasovat už dnes, protože zítra jdu zachraňovat čest české cyklistické representace <A href="http://www.bakovdevils.cz/" target=_blank>na závod Ruská ruleta </A>organizovaný Bakov devils. Shodli jsme se na tom, že bychom měli zajistit i poslední místa v peletonu a moje sportovní výkony s kolem jsou pro toto naprosto vhodné. Prý je to 42 kilometrů trasa - tak daleko se fakt dá na kole dojet???</p>