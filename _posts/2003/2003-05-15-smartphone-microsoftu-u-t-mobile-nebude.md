---
ID: 294
author: Patrick Zandl
layout: post
oldlink: 'https://www.marigold.cz/item/smartphone-microsoftu-u-t-mobile-nebude

  '
post_date: 2003-05-15 20:23:00
post_excerpt: ''
published: true
summary_points:
- T-Mobile ruší uvedení smartphonu s Microsoft Smartphone kvůli vysoké poruchovosti.
- Microsoft Smartphone 2002 vyrábí HTC, prodává Orange, T-Mobile měl být další.
- Sendo, původně s Microsoftem, přešel k Symbianu a žaloval Microsoft.
- Microsoft dříve či později prosadí mobily s OS, Samsung preferuje Pocket PC.
title: Smartphone Microsoftu u T-Mobile nebude
---

<a href=mailto:maler@maler.cz>MaLér</a>: Patrick je zrovna někde mimo, tak se mu sem nacpu (neměl mi dávat přístup :). Podle <a href=http://www.reuters.com/newsArticle.jhtml?type=technologyNews&storyID=2751164 target=_blank>Reuters</a> dnes T-Mobile International jen tak mimochodem na tiskovce Deutsche Telekom oznámil, že nehodlá uvádět na trh chytrý telefon, poháněný operačním systémem Microsoft Smartphone. Tento přístroj, který měla nasadit celá síť operátorů T-Mobile, a měl se tedy objevit i u nás, byl představen letos v únoru na konferenci v Cannes.
<p>

Důvodem proč T-Mobile "v daném okamžiku nebude dále pokračovat v tomto projektu" jsou podle Reuters zásadní problémy, kterými se přístroj vyznačuje, a které vedou k vysoké poruchovosti. Podle Microsoftu má spolupráce pokračovat, ovšem zatím není potvrzené datum, kdy bude chytrý telefon na trh uveden. Původně to mělo být už v létě.
<p>

Telefon vybavený Microsoft Smartphone 2002 vyrábí (podobně jako T-Mobile MDA) firma HTC. Její přístroje prodává ve světě například Orange (a u nás Eurotel, viz. dnešní článek o tomto telefonu na Mobil.cz), T-Mobile měl být další úlovek z řad velkých celosvětových operátorů - zdá se však, že z toho sešlo.
<p>

Za zmínku určitě také stojí, že britská firma Sendo, která měla jako první představit chytrý mobil s tímto operačním systémem Microsoftu, také takřka na poslední chvíli změnila své rozhodnutí a přešla loni v listopadu do konkurenčního tábora Symbian, resp. zvolila si Nokia Series 60, který je založená právě na tomto operačním systému. Microsoftu poté ještě poslala žalobu za zneužívání jejich know-how.
<p>

Pokud se takto velký mobilní operátor rozhodne k přerušení spolupráce, musí být důvody závažné - operátoři jsou nám obvykle ochotni prodat takřka cokoliv, co alespoň trochu funguje. Z recenzí, které se zatím na smartphony od HTC objevily, nevyplývají žádné velké problémy v oblasti běžného použití (byť také nevyznívají příliš nadšeně, ale to je dané především relativně omezenou funkčností - například absencí Bluetooth či pomalostí systému), proto se asi bude jednat o skutečné závažné problémy, když donutily T-Mobile ke zrušení či přerušení dohody. Snad se časem dozvíme podrobnosti.
<p>

Nedá se pochybovat o tom, že Microsoft dříve či později mobily se svým OS na trh natlačí, kromě HTC je chtějí vyrábět i další firmy, například Mitac, ovšem Samsung pro svůj chytrý mobil raději volí již prověřenější systém Pocket PC 2002. Ti, co vsadili na Symbian, si zatím mohou mnout ruce a lifrovat na trh, poměrně hladový po chytrých mobilech, své produkty.