---
ID: 65
author: Patrick Zandl
layout: post
oldlink: 'https://www.marigold.cz/item/smutna-notebookova-smrt

  '
post_date: 2003-01-28 19:26:00
post_excerpt: ''
published: true
summary_points:
- Internet a firemní síť byly v nové kanceláři zprovozněny, ale s drobnými komplikacemi.
- Zrušení přihlašování do firemní sítě způsobilo nedostupnost vlastního notebooku.
- Data z notebooku jsou obtížně dostupná kvůli zabezpečení Windows XP.
- Autor vyrobil velkou polici, která vyžadovala připevnění ke zdi pro stabilitu.
title: Smutná notebooková smrt…
---

<p>
Včera mi do fungl nové kanceláře zapojili fungl nový internet (samozřejmě bezdrát skrzevá WiFi) a tak jsem většinu dne věnoval rozcházení a zapojování fungl nové firemní sítě. Drobné přehmaty - kupříkladu jsme koupili moc malý hub - se rychle podařilo retušovat a dneska už jsem se těšil, jak to hezky všechno pojede a zase budu více času věnovat Marigoldovi. </p>

<p>
Chyba lávky. V nastavení notebooku jsem se rozhodl zrušit přihlašování do firemní sítě. A od té doby se na svůj vlastní notebook nemůžu přihlásit. Mrzuté je, že nevím, kdo od něj může znát administrátorský účet a ještě více mrzuté je zjištění, že Windows XP na tom s bezpečností už vůbec nejsou špatně - dostat Dokumenty z osobní složky není žádná prča... to v Linuxu byste nabootovali z diskety a bylo by hej. No, jdu si s tím hrát a uvidíme, co XPčka řeknou na tenhle trik...</p>

<p>
V každém případě výsledek mé dnešní práce je ten, že se <STRONG>nemůžu dostat ke své vlastní práci na notebooku</STRONG> :)</p>

<p>
Alespoň jsem dneska <STRONG>truhlářsky zářil</STRONG> a dodělal jednu polici <EM>(rozměry 2x2 metry!).</EM> Tedy, abych to upřesnil, zašel jsem do Baumaxu na Pankráci, řekl jsem jim, jak chci nařezat prkna, pak jsem je půl hodiny ládoval do auta, odvezl je o dvě ulice dále a tam je sešrouboval dohromady. Vypadá to, jako od truhláře. Tedy když si nevšimnete, že jsem musel polici přivrtat ke zdi, protože jinak měla tendenci chovat se jako věž v Pise a ještě hůře. Inu, ručičkama se neuživím, o to více důvodů, aby moje nová firmička uspěla :)</p>