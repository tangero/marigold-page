---
ID: 632
title: 'Microsoft vyhodil zaměstnance za blogování. Ech, bylo to maličko jinak&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/microsoft-vyhodil-zamestnance-za-blogovani-ech-bylo-to-malicko-jinak
published: true
post_date: 2003-10-31 14:33:00
---
<p>
Poslední dny na internetu je málo zajímavých zpráv a tak zpráva o vyhození blogera z Microsoftu poutá obecnou pozornost. Jestli jste to nezachytili, tak převyprávím událost: Michael Hanscom pracuje v Redmondu pro Microsoft. Jednoho dne vyfotil před prací náklaďák s Apple G5, které právě vykládali před Microsoftem a fotku <A href="http://www.michaelhanscom.com/eclecticism/2003/10/even_microsoft_.html" target=_blank>zveřejnil na svém weblogu s komentářem</A>, že někdo v Microsoftu si nakoupil nové hračky. O pár dní později si ho zavolal šéf oddělení a dal mu padáka. A pak už zapracovala blogerská scéna, o chvíli později se události chytla i velká média včetně MSNBC a je z toho událost, protože titulky všude možně hlásají, že <STRONG>Microsoft vyhodil někoho za blogování</STRONG>. Velká média mají o čem psát: blogování je nebezpečené atd, blogy zase soptí nad Microsoft. <STRONG>Přitom to všechno bylo trochu&#160;jinak...</STRONG> </p>

<p>
Sám Hanscom na webu přímo své vyhození i to, <A href="http://www.michaelhanscom.com/eclecticism/2003/10/fifteen_minutes.html" target=_blank>co následovalo, popisuje</A>. <STRONG>Jasně také říká, že propuštěn nebyl za blogování, ale za porušení "no camera policy"</STRONG> - tedy zákazu fotografování v kampusu Microsoftu. Že se Microsoftu nelíbí, když si v jeho areálu někdo fotí, je pochopitelné, je to soukromý objekt s omezeným přístupem, žádné veřejné prostranství a navíc je jasné, že je tu pár věcí, které stojí za to tajit. Microsoft tedy Hanscoma nevyhodil kvůli jeho weblogu, ale kvůli porušení zákazu a weblog tu sloužil jen jako práskač tohoto porušení. Paradoxně se tedy Hanscom sám udal. </p>

<p>
Sám považuji za dosti přísné, že Microsoft ihned Hanscoma vyhodil, místo aby mu jen pohrozil, patrně ale potřebovali nějaký exemplární trest a vzhledem k tomu, že Hanscom nebyl zaměstnanec, ale pracoval tam na kontrakt přes jinou agenturu, tady ho mohli hned vyhodit a nelámat si hlavu s odstupným atd. Jenže díky tomu Hanscom prý také nepodepsal žádné microsoftí NDA a tedy nebyl explicitně se zákazem focení seznámen. </p>

<p>
Například DigiWeb zprávu vzal z The Age, kde se článek jmenuje <A href="http://www.theage.com.au/articles/2003/10/31/1067566077750.html" target=_blank>Microsoft fires employee for revealing G5 purchase</A>. Pak se není čemu divit, že se všude píše, že <EM>"Microsoft propustil zaměstnance za prozrazení nákupu počítačů Apple"</EM> - o nějaká Jablka v tomto případě moc nešlo...</p>

<p>
V každém případě doporučuji jednu věc: pokud svému zaměstnavateli něco provedete, nepráskněte to na sebe na svém weblogu...</p>
