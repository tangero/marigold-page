---
ID: 727
author: Patrick Zandl
layout: post
oldlink: 'https://www.marigold.cz/item/recall-fulltext-minulosti

  '
post_date: 2003-12-09 14:41:00
post_excerpt: ''
published: true
summary_points:
- Recall umožňuje fulltextové vyhledávání v archivovaných verzích webů WayBack Machine.
- WayBack Machine archivuje dřívější podoby webů a Recall v nich vyhledává.
- Recall zobrazuje graf četnosti a kontextu vyhledávaného slova v čase.
- Alexandrijská knihovna provozuje WayBack Machine a Recall pro uchování digitálního
  vědění.
title: Recall – fulltext minulosti
---

<p>
Asi mi pár lidí bude vyčítat, že jsem objevil ameriku, ale nemohu si pomoci, tahle věc se mi tak líbí a ještě jsem o ní jinde nečetl. Při mých hrátkách s WayBack Machine jsem si všiml nové služby na Archive.org - fulltextu stránek nazvaném <A href="http://recall.archive.org/" target=_blank>Recall</A>. </p>

<p>
WayBack Machine je hezká služba archivující dřívější podobu a obsahy jednotlivých webů - můžete se díky ní podívat, jak vypadaly nejrůznější stránky v minulosti. A <STRONG>Recall je služba návazná - umožňuje v té staré podobě webů vyhledávat</STRONG>. Díky tomu se dostanete k obsahu článků, jež jinak zmizely z "povrchu" internetu. Vyhledávání je samo o sobě zajímavé, protože zároveň s odkazy na vyhledané weby (resp jejich verze ve WayBack) to sestaví i orientační graf s informací, jak časté bylo vyhledávané slovo či spojení v kterém roce a v jakém kontextu se objevovalo. </p>

<p>
Například zde se můžete podívat, co Recall napíše <A href="http://recall.archive.org/?login=&amp;query=Patrick+Zandl&amp;afterMonth=%A0&amp;afterYear=%A0&amp;beforeMonth=Today&amp;beforeYear=%A0" target=_blank>na moje jméno</A>. Veselé je, že moje jméno je nevíce spojené s tématy Internet proti monopolu, SPT Telecom a Mobil server, k mému jménu to jako souvstažná nabídne jména Ivo Lukačovič, Ondřej Neff, Matoušek (asi Petr), Zajíček (asi Ladislav)&#160;a Mirek Zeman. </p>

<p>
Obě služby (WayBack Machine i Recall) jsou součástí služeb poskytovaných obnovenou (spíše nově vybudovanou) <STRONG>Alexandrijskou knihovnou</STRONG>. Když se o její obnově začalo uvažovat, říkalo se, že by měla opět shromažďovat všechno "vědění" lidstva. Jenže to v tištěné podobě už několik institucí dělá a tak nějakou moudrou hlavu napadlo vztáhnout to na digitální záznamy. A tak knihovna v Alexandrii začala od roku 1996 fultextovat a uchovávat materiály publikované na internetu. Je to fenomenální projekt, ostatně WayBack archivuje kolem 30 miliard web stránek, z toho 11 miliard Recall dnes fulltextuje. Alexandrijské knihovně se tak navrací její bývalá sláva - podle legendy ji vypálili muslimové. To je ta pohádka o chalífu Omara Amru ben Alasovi, jenž měl říct: <EM>Buď souhlasí obsah knih s koránem, pak jsou zbytečné, buď nesouhlasí, pak jsou nebezpečné.</EM> A knihovnu nechal zapálit. Mnohem pravděpodobněji ji ale zapálilo křesťanské obyvatelstvo. O nové knihovně . jejím projektování, stavbě a budoucnosti - se dozvíte <A href="http://www.revprirody.cz/data/1002/nova_alex_knih.htm" target=_blank>například zde</A>.</p>