---
ID: 394
author: Patrick Zandl
layout: post
oldlink: 'https://www.marigold.cz/item/panika-na-blogerske-kurze

  '
post_date: 2003-06-30 08:52:00
post_excerpt: ''
published: true
summary_points:
- Blogovací platformy zpřístupnily blogování širšímu okruhu uživatelů, včetně náctiletých.
- Nové blogy vyvolaly obavy starších blogerů o kvalitu a budoucnost blogů.
- Autor článku nesdílí obavy, věří v konkurenci a tlak na kvalitu.
- Chybí blogy na technická témata, prospěšná by byla hierarchie témat.
title: Panika na blogerské kurze&#8230;
---

<p>
Spolu se startem projektů bloguje.cz a blog.lide.cz přešla možnost psát vlastní blog z lidí schopných pořídit si místo na serveru a instalovat si hromadu skriptů nebo alespoň najít zahraniční utilitu toto obstarávající, v podstatě na kohokoliv alespoň trochu rozumějícího česky. Tím blogování přestalo být výhradní doménou ředitelů firem (i když one-man show) a své blogy si nyní zejména na lidé.cz zakládají i náctiletí. </p>

<p>
Je jasné, že tato skutečnost se musela odrazit na úrovni takovýchto nových blogů - v patnácti máte trochu jiný pohled na svět a na témata, o kterých byste si mohli vést blog, než když vám je dvakráte tolik. Mnohé "staré blogery" to zděsilo a DarkMaster dokonce vydal <A href="http://www.pooh.cz/a.asp?id=2005090&amp;db=" target=_blank>na Pooh.cz článek</A>, v němž vyjadřoval svoje obavy o budoucnost českých weblogů a bil na poplach za zachování původního blogingu. </p>

<p>
Přiznám se, že <STRONG>ty obavy nechápu ani nesdílím.</STRONG> Blog, stejně jako cokoliv jiného, není nic povinného. Nemusíte projít denně alespoň deset weblogů, než vám váš ISP dovolí stáhnout poštu. Nemusíte je vůbec číst. Můžete. Já třeba weblogů čtu velmi málo, snad jen Pooh, Sovu v síti a jednou za čas Pixyho. Ostatní weblogy mne&#160;oslovují minimálně, protože nepíší o tom, co by mne zajímalo, což ostatně ani Pixy a většinou ani Sova v síti, ale ty mne alespoň po ránu pohladí po duši. Podobného pohlazení se mi od ostatních weblogů dostává zřídka, čtu je tedy přes <A href="http://blogportal.hlava.net/?go=globalrss" target=_blank>agregátor Blogportálu</A> jen tehdy, když mne téma zaujme. Navíc nemám mnoho času, abych sledoval vzájemné přetahování a pošťuchování se jednotlivých blogerů, v němž se může vyznat jen někdo, kdo jej intenzivně sleduje.&#160;<STRONG>Proč bych se tedy měl bát o osud weblogů?</STRONG> Zvláště když vím, že teprve v množství vzniká konkurence, tlak na kvalitu a na vyzrálost?</p>

<p>
Většina weblogů jsou dnes nanicovaté deníčky s minimální obsahovou i stylistickou úrovní, které si lze jen obtížně číst každý den. Pravda, týká se to zejména těch nových. Jenže i mezi nimi se <STRONG>najdou nové a neotřelé kousky</STRONG> i když často na roztodivná témata. Například <A href="http://blog.lide.cz/administrace/" target=_blank>weblog Administrace</A> vás provede sexuálními představami&#160;dvacátnice a pokud byste chtěli představy ještě mladší dívky (řekněme 15 let), můžete jít rovnou na <A href="http://blog.lide.cz/lucie-lizule/" target=_blank>weblog Lucie Lizule</A>. Garantuju vám, že si odpočinete od problémů s validním obsahem! A jestli chcete další weblog na toto téma, pak <A href="http://www.volny.cz/sexpir" target=_blank>Terrys weblog</A> nebo přímo a natvrdo <A href="http://www.zihadla.cz/czurakovitch" target=_blank>Czurakovitch</A> deklarující se jakožto pornoblog. Unavil vás sex? Můžete si číst o prostotě lidského vztahu a zoufalství - <A href="http://zertva.bloguje.cz/">Zoufalcův deníček </A>dokonce žadoní o vaši radu, jak dál se vztahem. Zajímavé přitom je, že nové weblogy ve statistikách Toplistu rychle získávají čelní pozice. Jak mohl například <A href="http://blog.lide.cz/snuk" target=_blank>Můj internetoví blog</A> (fakt!) získat čelní pozici tak rychle, při svém obsahu? <STRONG>Není to nakonec závist a strach starých blogerů</STRONG>, že je nová generace s údernějšími tématy rozválcuje? Co provedu asi tomu, kdo předběhne Marigolda v návštěvnosti, když je všem jasné, že tohle si nezasloužím??? :)</p>

<p>
<STRONG>Škoda, že nevznikají další weblogy na technická témata</STRONG> - proč si někdo neudělá oborově zaměřený weblog třeba o WiFi, abych také měl co číst? Nebo o robotech, mobilech, dějepravě? Alespoň za tento <A href="http://blog.lide.cz/e-rasi-nomen-meum" target=_blank>blog o biologii a latině </A>děkuji :)</p>

<p>
Blogy jsou takové, jaké je lidé zvládnou tvořit. Některé nevyzrálé, jiné zvrhlé, další zajímavé či nudné. Pokud by něco české blogerské scéně prospělo, pak ne neumožnění novým blogerům nástup na scénu, ale vytvoření pevné hierarchie a nomenklatury pro příspěvky, aby bylo možné nechat si na Blogportálu vypsat pouze přízpěvky na téma počítače nebo politika či sex a nebylo nutné prodírat se hromadou přízpěvků na témata, která vás nezajímají. Nic víc a nic méně - zrno od plev se oddělí časem. Ostatně, Vosa na jazyku skončila proto, že autor neměl co říct, byl neschopný, nebo proto, že jeho poselství došlo naplnění? Či pro něco úplně jiného? </p>