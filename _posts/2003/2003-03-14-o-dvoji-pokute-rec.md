---
ID: 167
author: Patrick Zandl
layout: post
oldlink: 'https://www.marigold.cz/item/o-dvoji-pokute-rec

  '
post_date: 2003-03-14 20:39:00
post_excerpt: ''
published: true
summary_points:
- Zákaz vjezdu ignorován, dcera Vanda uchránila autora od pokuty díky své nevinnosti.
- Na dálnici z Teplic do Prahy autor překročil rychlost na 157 km/h.
- Červený Ford Focus nebyl Roman, ale Poupíno, který si stěžoval na dálková světla.
- Autor inkasoval pokutu za překročení rychlosti na dálnici, Poupíno také.
title: "O dvojí pokutě řeč…"
---

<p>
Jedné pokutě jsem se vyhnul a druhou jsem zcela nevyhnutelně inkasoval - taková je moje bilance posledního týdne. Ale pěkne po pořádku. Minulý pátek jsem putoval se svými dvěma dcerkami do Pardubic, samozřejmě že vozmo. Ejhle, na Českomoravské byl z ničeho nic zákaz vjezdu, což u tak rušné ulice překvapí. Byl podvečer, objíždět se mi to nechtělo, nehledě na to, že jsem nevěděl kudy. A tak, když kolem mne suverénně profičel do zákazu meďour, vyrazil jsem taky. Logicky ihned za koncem plotu staveniště a za zákazem stálo policejní auto se svojí mobilní mýtnicí a inkasovalo. Meďour i já jsme způsobně stočili okénka, k mému Oktávu dorazil policista a pýtal si doklady. Podal jsem mu všechny potřebné pergameny a vyčkával jsem pohnutě ortelu. Policista samozřejmě spustil to obvyklé "jestlipakvítepaneřidiči" - a pak udělal chybu. Nechal dramatickou pauzu, do které Vanda hlasitě a zřetelně prohlásila: "Tati neboj, to je hodný policajt, ten ti nic neudělá..." - a pak udělal policista druhou chybu, když se podíval do velkých Vandích očí, prostých lži falše a klamu. Když se v nich topil druhou minutu, podal jsem mu pomocnou ruku požádav ho o svoje doklady. Popřál štasnou cestu a frčeli jsme dál, míjeje meďoura, kde právě řidič podával policistovu modravou bankovku...</p>

<p>
Druhé setkání bylo méně úspěšné, protože absentovala Vanda. Na začátku dálnice z Teplic na Prahu mne při návratu z CeBITu provokativně míjel rychle akcelerující Ford Focus v červeňoučkých barvách Oskara. Domnívaje se, že je to Roman, upozorňující tak na výhody a výkon firemních vozů, polechtal jsem plynový pedál Oktáva a začala honička po naprosto prázdné noční dálnici. A pak červený blesk rámující obrysy Forda, moje prudké brždění a druhý červený blesk zvěčnil můj výkon - přes intenzivní brždění Oktávo plachtilo nad dálnicí přistávací rychlostí 157 km/h. Mýtnice o kilometr dále fungovala spolehlivě a jak řidič Focusu tak já jsme byli spolehlivě inkasování. Jak se ukázalo, nebyl to Roman, nýbrž Poupíno a nechoval se vyzývavě, ale pouze si stěžoval, že na něj svítím dálkama... Jsou to zajímavá setkání o půlnoci v mrazu na dálnici. Dálniční policie - where people meets together :)</p>