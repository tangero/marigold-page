---
ID: 264
title: 'Jiří Hlavenka vidí málo peněz ve WiFi. Jenže problém je hlubší &#8211; je jich málo v&nbsp;mobilních datech obecně!'
author: Patrick Zandl
post_excerpt: ""
layout: post
oldlink: >
  https://www.marigold.cz/item/jiri-hlavenka-vidi-malo-penez-ve-wifi-jenze-problem-je-hlubsi-je-jich-malo-v-mobilnich-datech-obecne
published: true
post_date: 2003-05-04 09:40:00
---
<p>
Na <STRONG>Živě vyšel článek Jiřího Hlavenky </STRONG><A href="http://www.zive.cz/h/Byznys/Ar.asp?ARI=110596&amp;CAI=2034" target=_blank><STRONG>Málo peněz ve WiFi</STRONG></A>. Jiří v něm prochází finanční výsledky WiFi u řetězce Starbucks a také poslední zprávu Gartnerů na WiFi téma. Shledává jedno - ve WiFi je málo peněz a podezřívá WiFi z toho, že jde o podobnou bublinu jakou byl internet.</p>

<p>
S článkem lze souhlasit, jen podle mne nezachází do důsledků a zůstává stát v půli cesty. Sám tu již delší dobu upozorňuji, že finanční příjmy z WiFi nejsou nic moc (naposledy u příjmů hotelů z Eurotel WiFiJet). Problém je podle mne ale hlubší - v přehnaných očekáváních požadavků uživatelů na mobilní data. </p>

<p>
Mobilní data se v poslední době začala dělit na dva hlavní proudy - <B>data skutečně mobilní</B> <B>(true mobility)</B>, kdy můžete na cestě autem vyndat notebook a plynule celou dobu jízdy využívat připojení k internetu. A na <B>data nomadická (nomadic)</B> - kdy si musíte najít oblast pokrytí a tam si pokud možno sednout a surfovat. </p>

<p>
Už dlouhou dobu tvrdím, že <STRONG>uživatelů pro True Mobility je velmi málo</STRONG> a ani stávající nabídka aplikací ani žádné aplikace představované v tuto dobu <STRONG>netlačí uživatele do toho, aby True Mobility jakožto vysokorychlostní data opravdu vyžadovali</STRONG>. K většině toho, co potřebují uživatelé, stačí základní GPRS rychlost řekněme o třech - čtyřech timeslotech, tedy kolem 40 Kbps. S tím vystačíte pro ICQ, email, online hry z mobilu i těch pár WAP aplikací <STRONG>které je mobilní telefon schopen smysluplně provozovat</STRONG> a pokud máte notebook, můžete při tom obstojně surfovat.</p>

<p>
Pokud <STRONG>máte notebook a potřebujete surfovat, měníte se ale téměř automaticky v uživatele nomadického</STRONG> - málokdo s notebookem cestuje a pracuje najednou. Zkuste to v metru, za chvíli vám někdo prosedne displej, totéž celá MHD. Snad jedině ve vlaku by se o tom dalo uvažovat... v autě na dálnici? Snad jen pokud máte řidiče... Takže pokud máte notebook a potřebujete datovat, nebude vám asi vadit, že cestou po dálnici se stavíte u Shellu a vyřídíte zde přes WiFi, co potřebujete. Pokud to opravdu potřebujete a nechcete jen machrovat.</p>

<p>
Výsledkem této úvahy je podle mne prokazatelný fakt, že <STRONG>zákazníci nejsou připraveni mobilní vysokorychlostní data ocenit.</STRONG> Krátkozrakost mobilních operátorů neumožňuje svobodnou nabídku aplikací pro mobilní použití a tedy mobily se snaží nahradit internet. Díky mnoha svým handicapům (displej, klávesnice) jim to moc nejde a pro takové použití jsou to opravdu jen prostředky z nouze.</p>

<p>
I vrabci si v Eurotelu na střeše cvrlikají, že firma na datových službách neinkasovala tolik, kolik investovala do reklamy na Eurotel Juice. Lehkost, s jakou Eurotel odřízl Juice a přešel na značku Eurotel Mobil Media, naznačuje, že i sám Eurotel pochopil, že šlápnul vedle. A také už pochopil, že cesta, kterou se vydal Český Mobil, tedy cesta partnerství a ne samostatného vývoje, je cesta správná - a přišel konečně s definovaným partnerským programem pro vývoj aplikací. Šest let zpoždění se ale bude dlouho dohánět a tak se operátoři s nadějí velkých příjmů z datových služeb mohou rozloučit do doby, než nabídnou opravdu zajímavé mobilní aplikace. Jenže o jaké aplikace by mělo jít? To zatím nikdo přesně neví a ze všeho nejméně to vědí asi operátoři. </p>

<p>
<STRONG>Čili můj závěr:</STRONG> nelze hovořit o tom, že bublina je u WiFi. Bublina <STRONG>je v celém segmentu mobilních dat</STRONG>, kdy se očekává, že mase se prodá služba, kterou zatím akceptovali jen bohatší geekové. Že se mase prodá něco, co nechápe a k čemu nemá takové využití, které ospravedlní ty výdaje. Nezájem o MMS ale napovídá, že tato cesta je problematická. Inu, pobavme se o tom zase za tři roky...</p>
