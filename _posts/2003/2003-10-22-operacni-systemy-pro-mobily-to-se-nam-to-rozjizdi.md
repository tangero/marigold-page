---
ID: 604
author: Patrick Zandl
layout: post
oldlink: 'https://www.marigold.cz/item/operacni-systemy-pro-mobily-to-se-nam-to-rozjizdi

  '
post_date: 2003-10-22 08:31:00
post_excerpt: ''
published: true
summary_points:
- Sony Ericsson zůstává u Symbianu/UIQ, ale monitoruje situaci operačních systémů.
- Sendo přešlo k Symbianu a představilo smartphone X s prostředím Now!.
- Nokia optimalizuje PrismeXsys platformu pro Series 60 po Motorolině prodeji podílu
  v Symbianu.
- Dell zrušil plány na smartphone s Microsoftem, kritizujíc jeho neschopnost konkurovat
  Symbianu.
title: "Operační systémy pro mobily – to se nám to rozjíždí"
---

<p>
Není to tak dávno, co se na internetu objevily zprávy o tom, že Ericsson přemýšlí o tom, že by svoje smartphone převedl pod PalmOS místo dosavadního Symbianu a grafického prostředí UIQ. Situaci pak klidnilo až oficiální prohlášení Sony Ericsson o tom, že jeho smartphone dále budou na Symbianu/UIQ - ačkoliv se dá předpokládat, že SEr bedlivě monitoruje situaci v operačních systémech a je kdykoliv hotov k jakékoliv konverzi, pokud ho to udrží v černých číslech a pomůže mu to prodat dalších pár kusů a zároveň to neznehodnotí jeho Symbian investice. </p>

<p>
Před rokem uteklo od Microsoftu Sendo a se svým bývalým dodavatelem operačního systému se soudí, neboť ho prý Microsoft obral o některé technologie a postupy. Před nějakou dobou se <STRONG>Sendo oficiálně přiklonilo k Symbianu</STRONG> a tento týden ohlásilo svůj smartphone nazvaný X vybavený Symbianem a vlastním <STRONG>grafickým prostředím Now!</STRONG> Toto prostředí je ale vlastně jen rozšířením grafického rozhraní Series 60 firmy Nokia, takže software pro Series 60 by měl být použitelný i na Sendo. To je chytrý přístup - Sendo se tak dostává k bohaté softwarové platformě, nenutí vývojáře akceptovat další mobil (na to je dost malé) a přitom je dost odlišné na to, aby to běžný uživatel ocenil.</p>

<p>
Pro Symbian je to vzpruha - tedy poté, co Motorola ohlásila prodej svého podílu v Symbianu. Další vzpruha je to pro Nokia a její Series 60, ostatně Nokia si spravila náladu už jednáními s firmou ARM o optimalizaci PrismeXsys platformy pro Series 60. </p>

<p>
Zpráva o tom, že firma <STRONG>Psion začne do svých PDA dávat PocketPC</STRONG>, dojme dnes už jen nostalgiky - tržní podíl a záběr produkce Psionu nic jiného ani neumožní. Zato informace <A href="http://www.theregister.co.uk/content/68/33343.html" target=_blank>The Registeru</A> o tom, že <STRONG>Dell zrušil svoje plány na Smartphone založený na operačním systému Microsoftu</STRONG>, pobavila většinu trhu. Samozřejmě až na Microsoft, kterému se nelíbí, když Dell říká, že MS není schopen obsadit trh proti Symbianu.</p>