---
ID: 423
author: Patrick Zandl
layout: post
oldlink: 'https://www.marigold.cz/item/cesky-mobil-vykazal-zisk-vysledky-za-druhe-ctvrtleti-2003

  '
post_date: 2003-08-01 13:06:00
post_excerpt: ''
published: true
summary_points:
- Oskar získal 66 900 zákazníků, celkem jich má 1 337 500, nárůst 25 procent.
- Výnosy ze služeb Oskara vzrostly meziročně o 76 procent na 94 milionů USD.
- ARPU Oskara dosáhl 641,5 Kč, což je více než u Eurotelu a T-Mobile.
- Oskar vykazuje provozní zisk 138,3 mil. Kč za druhé čtvrtletí.
title: "Český Mobil vykázal zisk – výsledky za druhé čtvrtletí 2003"
---

Český Mobil dnes <A href="http://www.oskarmobil.cz/about_oskar/viewnews_cz.php3?id=195">publikoval své výsledky za druhé čtvrtletí</A>, nicméně na českých médiích vyšla jen jejich zkrácená verze, takže přidávám zajímavá čísla. Pro úplnost - TIW jakožto viamajitel Oskara, provedl v průběhu června sloučení akcií v poměru 4:1, takže už se neobchodují pod hranicí dolaru, ale na úrovni čtyř dolarů. 
<p>
Za druhé čtvrtletí získal Oskar 66900 zákazníků, takže se dostal na 1 337 500 uživatelů, což už je hezké číslo. Ve druhém čtvrtletí 2002 měl 1 071 300 uživatelů a tedy nárůst byl 25 procent. Firma se nadále zaměřovala na nárůst tarifních zákazníků a noví zákazníci z 70 procent volili právě některý z tarifů. Tady je dlužno dodat, že v podání Oskara ale prakticky není velký rozdíl mezi tarifem a předplacenou kartou - obojí má dopředu finančně jištěné a s nepřekročitelným limitem. Poměr mezi tarifními a předplacenými kartami se vyšplhal na 59/41 procent, zatímco 2Q/2002 šlo o poměr 73/27 procent. 
<p>
<STRONG>Výnosy ze služeb</STRONG> 
<p>
Výnosy ze služeb vzrostly meziročně o 76 procent a to z 53,5 mil USD na 94 mil USD. Významný je také posun u ARPU, tedy průměrného výnosu z uživatele. Zatímco za druhé čtvrtletí 2003 se dostal na 641,5 Kč (23,18 USD), za stejné období vloni se pohyboval na 550,4 Kč a za první letošní čtvrtletí 590,7 Kč. Celkově za první pololetí dosáhly tržby z prodeje služeb 4,85 mld. Kč (170,3 mil. USD), což je o 48,5 % více než ve stejném období loňského roku, kdy činily 3,3 mld. Kč (96,2 mil. USD). 
<p>
Již od loňského roku Oskar vykazuje ve svém hospodaření pozitivní ukazatel EBITDA. V letošním druhém čtvrtletí navíc začal být Oskarův provoz ziskový. Provozní zisk za druhé čtvrtletí činil 138,3 mil. Kč (5,1 mil. USD). 
<p>
Je zajímavé, že <STRONG>Oskar udává již delší dobu vyšší ARPU, než Eurotel a T-Mobile</STRONG>, přitom to nevypadá, že by se topil v penězích. Nyní navíc vykazuje provozní zisk. Například T-Mobile za loňské první čtvrtletí udával ARPU 472 Kč, zatímco u Oskara se v té době pohybovalo kolem 520 Kč. Problémy podle mne způsobuje to, že operátoři svoje výsledky publikují podle systému EBITDA, tedy jako zisk před úroky, zdaněním, odpisy a amortizací. Tento zvyk se v zahraničí značně rozšířil právě pro svoji naprostou neprůhlednost, kterou umožňuje mást akcionáře.&#160;&#160;Právě úroky z půjček a hlavně odpisy a amortizace dělají významnou položku a účetně se do ní dá mnoho skrýt. 
<p>
Podstatně zajímavější by bylo rozklíčovat výsledky podle zásad GAAP, ovšem T-Mobile používá německé zásady GAAP a TIW a jeho dceřinky se budou řídit americkým GAAPem. Pokusím se po tom popátrat a trochu si vyjasnit, jak to že nejmladší operátor na trhu dokáže ze svých zákazníků dostat nejvíce peněz, když má nejnižší ceny... </p>