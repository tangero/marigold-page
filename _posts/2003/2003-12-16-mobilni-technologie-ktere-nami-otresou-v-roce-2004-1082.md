---
ID: 1082
author: Patrick Zandl
layout: post
oldlink: 'https://www.marigold.cz/item/mobilni-technologie-ktere-nami-otresou-v-roce-2004-1082

  '
post_date: 2003-12-16 16:20:00
post_excerpt: ''
published: true
summary_points:
- Mobilní instant messaging zlevní a zpohodlní komunikaci oproti SMS díky chytrým
  telefonům.
- WiFi sítě nahradí ADSL, lidé sdílejí internetové připojení a přeprodávají sousedům.
- VoIP zlevní volání díky přidělení čísel a klesajícím cenám VoIP telefonů.
- ČTÚ uvolní 5GHz pásmo pro WiFi, což zlepší kvalitu bezdrátového připojení.
title: Mobilní technologie, které námi otřesou v roce 2004
---

Jaké mobilní technologie a zázraky nás budou atakovat v roce 2004 a mají vyhlídky zaujmout naši pozornost?<!--more--><p>
Když jsem tento týden psal o mobilních aplikacích, které podle Telephony Magazine budou otřásat USA, vyzýval jsem k zamýšlení, jaké technologie to budou u nás. Moc tipů jsem nedostal a tak seznam vychází z toho, jaké technologie a aplikace považuji za zajímavé já a nečiním si rozhodně nároky na to, že všechny z těchto technologií se prosadí, některé z nich k nám naopak už rychle přicházejí. Berte to spíš jako takové tipy, než jako dogma.</p>

<p>
<STRONG>Mobilní instant messaging<BR></STRONG>S chytrými telefony přichází instant messaging i do mobilní komunikace. Proč byste měli posílat SMS zprávy, když vás celodenní provoz mobilního ICQ nebo jeho obdoby via Wireless Village přijde s větším komfortem na podobnou, ne-li nižší částku?</p>

<p>
<STRONG>WiFi broadband<BR></STRONG>WiFi se tenhle rok u nás pořádně rozjelo a s trochou nadsázky lze říci, že každý druhý čech je dneska ISP. Stačí si natáhnout pevnou linku do baráku, rozdělit se pomocí WiFi o linku s kamarády a případně ji přeprodat sousedům přes ulici. WiFi v součastné době supluje broadband připojení typu ADSL, mnoho lidí se raději složí na kvalitní pevnou linku rozdělenou přes WiFi, než aby platili za nevyrovnanou kvalitu ADSL. </p>

<p>
<STRONG>VoIP</STRONG><BR>Přenos hlasu internetem zažije další boom. Postará se o to přidělení příchozích telefonních čísel českých VoIP službám Fayn a Wirphone a klesající ceny samostatných VoIP telefonů připojitelných přes ethernet do telefonní sítě. Proč platit vysoké měsíční paušály u Telecomu. VoIP ostatně má nabídnout i UPC pro svoje Chello, to teprve bude legrace.</p>

<p>
<STRONG>VoIP v mobilu / Push to Talk</STRONG><BR>S chhytrými telefony přichází možnost posílat si hlasové vzkazy pomocí speciálních aplikací v mobilním telefonu. Platba pouze za přenesená data. Nyní jde jen o to, zda se tato komunikace dříve prosadí funkcí Push to talk over cellular pomocí operátorů, nebo nezávisle na nich pomocí nejrůznějších VoIP aplikací jako Visual Communicator.</p>

<p>
<STRONG>Moblogy</STRONG><BR>Nechytila vás vlna weblogů? Ještě nemáte vlastní weblog? Nebojte, ještě máte šanci být "in" - pořiďte si rovnou moblog, vlastní webovou stránku, na kterou přispíváte ze svého mobilního telefonu nejlépe pomocí MMS zpráv. Obsah vytváříte přímo z mobilu a to klidně včetně fotek. U nás zatím jen na <A href="http://www.bloguje.cz/" target=_blank>bloguje.cz</A> - jenže co kdyby si Bloguje všiml třeba Oskar, nechal si ten web oskarizovat, dodělat wap verzi a vylepil billboardy <EM>"Fotíš, Píšeš, Odesíláš, Bloguješ, Čteme..."</EM></p>

<p>
<STRONG>P2P komunity</STRONG><BR>Zatím se pomocí P2P sítí vyměňovala jen data. Sítě jako Kazaa či Napster změnily distribuci hudby. Jenže nyní se objevují P2P komunity, které na podobné bázi sdílejí i hmotné statky. Myslíte, že je to blbost? Ale kdeže - kupříkladu se tímto systémem sdílejí DVD. Někdo vytvoří software, ostatní si tam zadají svoje DVD a kdokoliv chce, si může nějaké DVD z té nabídky půjčit, nabízitel mu ho pošle poštou za úhradu poštovného. Systémy zatím fungují jen v komunitách, ale s jištěním kreditní kartou či zálohou se pomalu otevírají světu. Vydavatelé CD a DVD jen zuří, protože takové půjčování negeneruje zisk, neporušuje autorská práva a je tedy zcela legální. </p>

<p>
<STRONG>SPAM filtry</STRONG><BR>Zatím je mnoho z nás nepotřebovalo, ale v červnu 2004 má počet spamů v našich schránkách poprvé přerůst počet normálních emailů. A tak SPAM filtry přicházejí rychle do módy. Poskytovatelé instalují spamassasina, uživatelé různé blokovače spamu. Dobrá rada: vyhlédněte si poštovní schránku, která ochranu před spamem nabízí. Budete ji potřebovat. </p>

<p>
<STRONG>Java hry a aplikace<BR></STRONG>Stále více telefonů podporuje Javu. Koncem příštího roku bude zhruba třetina mobilů na českém trhu midlety podporovat a to je ta správná chvíle, aby se s nimi něco stalo. Lidé je používají k dohrávání aplikací a především her. Jenže zábava s midlety bude teprve tehdy, když hraní se bude moci účastnit více lidí a budou moci spolu kooperovat a komunikovat. </p>

<p>
<STRONG>5GHz pásmo</STRONG><BR>ČTÚ vydá generální licenci pro WiFi pracující v 5 GHz pásmu ve standardu 802.11h. Nové volné pásmo bude lék na další rozmach WiFi v české krajině. Také se objeví v polovině roku první výrobky s podporou H standardu a zejména v Praze přijdou rychle k užití, v etéru je tu opravdu plno. V první fázi bude pásmo 5GHz používané především pro směrové spoje a distribuci signálu. Ačkoliv má pro to horší předpoklady (hlavně propagace signálu), pásmo není tak zarušené a výsledek bude lepší. Což mi připomíná, že bych měl napsat druhý díl WiFi knihy věnovaná sítím v 5 GHz pásmu :)</p>

<p>
<STRONG>Mesh sítě</STRONG><BR>Mešovými sítěmi se u nás už pár firem zabývá. Snad se také objeví první platformy, na kterých se bude dát stavět. Spolu s postupem WiFi a jeho rozvojem i v&#160; pásmu 5 GHz bude možná s mesh zajímavé experimentování. Mesh znamená nenásilnou distribuci signálu a další rozmach broadband připojení. Intel a další tlačí na standardizaci meshování a to by znamenalo jeho další rozšíření. Zatím je ale radost předčasná, mesh je a ještě chvíli bude hlavně pro experimentátory.</p>

<p>
<STRONG>Ještě něco?</STRONG></p>

<p>
Dal jsem si za úkol najít desítku zajímavých technologií, které budou v roce 2004 na vzestupu. Jistě jich najdete více, jistě vás něco dalšího zaujalo. Pište do diskusního fóra jakému trendu a jaké technologii předpokládáte pro rok 2004 vzestup...</p>