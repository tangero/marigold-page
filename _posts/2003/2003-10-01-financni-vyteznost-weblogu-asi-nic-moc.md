---
ID: 543
author: Patrick Zandl
layout: post
oldlink: 'https://www.marigold.cz/item/financni-vyteznost-weblogu-asi-nic-moc

  '
post_date: 2003-10-01 17:04:00
post_excerpt: ''
published: true
summary_points:
- Weblogy zpeněžují obsah inzerováním práce, prodejem zboží, přímou inzercí nebo textovou
  inzercí.
- Google AdSense umisťuje textovou reklamu na stránky a platí za odklik, částka je
  proměnlivá.
- Průměrný denní výdělek weblogu Marigold byl 1,3 dolaru, průměrně 10 centů za kliknutí.
- Reklama pro české weblogy nemá velkou perspektivu, pokryje maximálně náklady na
  webhosting.
title: Finanční výtěžnost weblogů -  asi nic moc
---

<p>
Poslední dobou narážím jak na českém internetu tak v zahraničí na článečky týkající se zpeněžení obsahu weblogů. Autoři velebí všechno možné - od možnosti weblogem inzerovat svoji práci a tak si na ni tahat platící zákazníky, přes možnosti prodeje oborově shodného zboží přes weblog a přímou inzerci na weblogu až po textovou inzerci typu Google AdSense. </p>

<p>
Inzerce vlastní práce weblogem je zajímavá, ale obtížně měřitelná veličina, navíc mnoho provozovatelů weblogů má obor vzdálený svojí práci, protože jde spíše o jejich hobby. Zaujalo mne, jaká je přímá finanční výtěžnost weblogu a rozhodl jsem se pro praktický test. Registroval jsem se do Google AdSense (bere jen anglické weblogy, takže přes Telekonom.com). Google AdSense je služba pro umísťování textové reklamy na stránky, kdy provozovatel stránky dostává nějakou částku za každý odklik. Jaká ta částka je, se přesně neví, protože každý odklik může stát různě, podle toho, jak se zadavetelé reklamy předhánějí v oceňování klíčového slova, k němuž se odklik váže. To je totiž velká výhoda AdSense - vy říkáte, na jaká "témata" chcete inzerovat. Google vyhodnotí, jakému tématu váš web odpovídá a podle toho na něj pošle reklamu. Reklama tedy koresponduje s obsahem webu, což je velmi zajímavé - vhodně doplňuje informace na webu o to, co by lidé opravdu mohli chtít. </p>

<p>
A nyní několik zjištění:</p>

<p>
Vcelku příliš nezáleželo na tom, zda jsem reklamu dal jen na titulní stránku, nebo na celý server. Počet odkliků se příliš nezvětšil, což si vysvětluji tím, že pokud člověk přešel na ostatní stránky serveru, viděl tam neustále skoro stejnou reklamu. </p>

<p>
Průměrný výdělek Marigolda za den byl zhruba 1,3 dolaru. Zajímavý jsou pohyby cen - zatímco počet odkliků je na webu standardní a během všedního dne jsem byl někde u 15ti kliknutí na reklamu AdSense, prudce se měnila částka za odklik. Zatím to vypadá na průměr deseti centů za jedno kliknutí. </p>

<p>
Jaký je tedy předpoklad výdělku Marigolda? Jestli to půjde stejným tempem, <STRONG>bude to zhruba 1000 Kč za měsíc</STRONG> a to jsem ještě nezapočetl náklady na zinkasování šeku od Google. Tedy opravdu nic moc, to je tak na zaplacení webhostingu.</p>

<p>
Jak to tak vypadá, <STRONG>reklama pro české weblogy zatím mnoho perspektivy nemá</STRONG>. Možná pomůže zaplatit provozovatelům nejnutnější náklady na provoz serveru (webhosting), ale že by jim umožnila získat něco více, na to nevypadá. </p>

<p>
Ostatně, jak by dopadly finanční výsledky velkých serverů s Google AdSense? Není to další příznak toho, že reklama obecně je předražená a platí se hlavně za zviditelnění značky na "značkovém" serveru? I to je možná důvod, proč AdSense je u velkých mediálních agentur nepopulární: stírá rozdíl mezi "značkovým webem" dělícím se s mediálkou o poplatky zadavatelů reklam a mezi jakýmkoliv jiným webem věnovaným nějakému oboru. </p>