---
ID: 110
title: 'Karneval mých dcer a&nbsp;rozdávání odposlechových mouder'
author: Patrick Zandl
post_excerpt: ""
layout: post
oldlink: >
  https://www.marigold.cz/item/karneval-mych-dcer-a-rozdavani-odposlechovych-mouder
published: true
post_date: 2003-02-23 10:39:00
---
<p>
<STRONG>V sobotu byl karneval</STRONG>, kam jsem se vypravil se svými dvěma dcerami a mimo to s digitálním foťákem (ne tím v Nokia 7650). A z toho vzniklo osm desítek fotografií, <A href="http://tangero.me.cz/karneval-unor/" target=_blank>jež jsem umístil zde</A> a lze s nimi listovat. Bystřejší si povšimnou, že Vanda, ta starsí (4 roky) byla za Ferdu Mravence a Lída (2 roky) není zelená od přírody, ale pouze maskovaná za žábu. Méně bystří to poznají podle informací obsažených v předchozí větě. Vždy jsem obdivoval podobné akce, které pořádají lidé z nadšení - bylo to v sokolovně v Liboci, nemělo to žádného sponzora typu Delvita či Globus, prostě se jen pár lidí co chodí s dětmi cvičit rozhodlo a udělalo hezkou akci, na kterou malé děti přišly v maskách a plnili pětici úkolů - což je bavilo. Nakonec se tancovalo, což je rovněž bavilo. </p>

<p>
Můj obdiv pramení zejména z toho, že sám mám vždy naprostou hrůzu z toho, co se kde dětem stane a to mi stačí ty dvě moje, natož abych stíhal vnímat ještě další děti. Děti jsou strašná tornáda (obecně, nejenom ty moje) a moje hrůza se samozřejmě naplnila, když Lída spadla z první příčky žebříku a bouchla se o něj (poté, co bezchybně vylezla až nahoru, kam jsem nedosáhl a slezla zase dolů). Pavla, která tam stála úplně stejně jako já a úplně stejně tomu nezabránila, mne poctila pohledem, který <EM>by skolil mistra Jodu a rozhodl Hvězdné války</EM>. </p>

<p>
Našel jsem několik <STRONG>mazaností především na Lídě</STRONG> - ta řešila například shazování kuželů míčkem tak, že došla ke kuželu a míčkem v ruce do něj strčila. Když ji paní upozornila, že by to měla dělat jinak, tak se maximálně soustředila na to, aby prohodila míček mezi kužely - a <A href="http://tangero.me.cz/karneval-unor/ipage00030.htm" target=_blank>dařilo se jí to</A>. V<STRONG>anda </STRONG>zase nadšeně hopsala ve skákacím pytli a mi <STRONG>se podařilo zachytit ji přímo ve skoku</STRONG> s blaženým výrazem -<A href="http://tangero.me.cz/karneval-unor/ipage00045.htm" target=_blank>foto zde</A>. Tu fotku doporučuji k shlédnutí. Povšimněte si téže <A href="http://tangero.me.cz/karneval-unor/ipage00048.htm" target=_blank>výrazu Lídy při skákání v pytli </A>a můžete porovnat jak to bere Vanda a Lída - zatímco Vanda má v tváři naprostou rozkoš, Lída obrovské nadšení. Na závěr fotka Lídy <A href="http://tangero.me.cz/karneval-unor/ipage00068.htm" target=_blank>coby roztomilé žáby</A>... uznejte, s takovými dcerami je radost chodit na karneval a zapomenout na chvíli na telekomunikace i hroutící se software :)</p>
