---
ID: 664
author: Patrick Zandl
layout: post
oldlink: 'https://www.marigold.cz/item/tv-reportaz-o-wifi-pokryti-v-prostejove

  '
post_date: 2003-11-13 08:29:00
post_excerpt: ''
published: true
summary_points:
- Prostějov WiFi antény jsou umístěny vysoko na radnici, což může omezit dosah signálu.
- Registrace k WiFi vyžaduje osobní návštěvu radnice s občanským průkazem, což je
  nepraktické.
- MAC adresa by mohla být použita pro ochranu sítě namísto osobní registrace.
- Zavedení WiFi je záslužné, ale vyžaduje vylepšení v dosahu a přístupnosti.
title: TV reportáž o WiFi pokrytí v Prostějově
---

<p>
Ráno běžela na nějaké televizi (asi ČT1, ještě jsem byl ospalý!) reportáž o pokrytí náměstí WiFi internetem v Prostějově. Byla hezká, přinesla dva zajímavé postřehy:</p>

<p>
1) antény jsou namontovány na střeše radnice, radnice měla podle obrázku tak tři čtyři patra. Přijde mi to už docela vysoko - WiFi&#160;má na vestavěné anténky v PCMCIA kartách&#160;pokrytí v řádu desítek metrů a pochybuji, že prostějovské náměstí signál dotáhne dále. Bylo by podle mne lepší antény namontovat za okno v prvním patře budovy - jenže dost možná by zuřili památkáři nebo tomu stínili stromy, to já nevím, tak to je spíš taková poznámka pro vaši radnici, až to na ni budete montovat ;)</p>

<p>
2) a co je horší, na ten WiFi hotpost se musíte registrovat tak, že někde na radnici ukážete svoji občanku a oni vás odfajfkují, jako že můžete. Alespoň tak jsem to z TV reportáže pochopil. To by mi přišlo dost nepraktické - co když budete před radnicí večer? Hotspoty musí být dostupné jednoduše, aby lidi neměli problémy je používat. Třeba mně by se nechtělo lést na radnici a ukecávat nějakého úředníka, aby mi aktivoval WiFi. Chápu, že nějakou ochranu před zneužíváním potřebují, ale k tomu snad nemusíte nikam chodit, stačí ušmiknout MAC adresu. Při tom pokrytí co ta síť má, když se náhodou objeví poučený člověk, který si bude umět MAC adresu změnit, stačí obhlídnout náměstí dalekohledem, kdepak je Yagina. </p>

<p>
Tím ale nechci říct, že ta aktivita není záslužná, naopak je to prima myšlenka a jen dopilovat ty drobnosti by jí možná prospělo. Ostatně, viděl jsem hezké hardwarové řešení pro podobné sítě jako ochranu před notorickými stahovači: na vteřinku to vypnulo napájení, tím to všechny odpojilo a shodilo jim to stahování :) Vot ťéchnika...</p>