---
ID: 745
author: Patrick Zandl
layout: post
oldlink: 'https://www.marigold.cz/item/drobky-voip-a-wifi-dvd-prehravac-s-divx-etexty-na-mobilu

  '
post_date: 2003-12-17 08:18:00
post_excerpt: ''
published: true
summary_points:
- WiFi VoIP čeká na specifikaci 802.11e s QoS pro spolehlivý přenos.
- Yamada DVX 6000 je DVD přehrávač, který údajně dobře přehrává DivX.
- GSMReader je český software pro čtení e-knih na mobilech Eurotelu.
- Vypnutý AdMuncher odhalil agresivní reklamy na českém internetu.
title: Drobky -  VoIP a WiFi, DVD přehrávač s DivX, etexty na mobilu
---

<p>
Na ISDN serveru dnes rozebírají zprávu Unstrung Insider věnovanou přenosu hlasu po bezdrátových sítích, zejména pak WiFi. V podstatě již dnes VoIP na WiFi sítích funguje, dokonce existují telefonky s podporou WiFi. Jenže dobré to je jen s málo uživateli ve WiFi síti, jakmile počet uživatelů vzroste, je problém. A tak se čeká na <STRONG>specifikaci 802.11e, která přinese QoS</STRONG> (řízení kvality služby) do WiFi. Pak už by ani přenos dat náročných na reálný čas neměl být problém. Z článku cituji zajímavou myšlenku: <EM>Využití VoWLAN k poskytování veřejných hlasových služeb prostřednictvím Wi-Fi hotspotů se asi příliš neprosadí, alespoň ne do té doby, než budou k dispozici zmíněné duální telefony s podporou GSM i 802.11 (plus VoIP).</EM> Souhlasím. Na druhou stranu spolu s rozvojem služeb nabízejících telefonování po internetu včetně příchozího telefonního čísla se i u nás nachází stále více lidí, kteří by <STRONG>byli schopni a ochotni WiFi sluchátko používat místo klasického domácího/firemního bezdrátového telefonu</STRONG>. <EM>Zdroj: ISDN server - </EM><A href="http://www.isdn.cz/clanek.php?cid=5418" target=_blank><EM>Jakou šanci má Voice over Wi-Fi?</EM></A><EM>&#160;</EM><A href="http://www.unstrung.com/insider/default.asp?page=excerpt#22" target=_blank><EM>Unstrung Insider report</EM></A><EM> ku koupi.</EM></p>

<p>
Na <A href="http://www.zive.cz/h/Domacikino/AR.asp?ARI=114067" target=_blank>Živě vyšla recenze </A><STRONG>DVD přehrávače Yamada DVX 6000</STRONG>, který údajně&#160;DivX přehrává bez problémů. Není to WiFi, ale zaujalo mne to, jen do recenze mohl autor napsat cenu, když už tam pořád píše "ve své cenové kategorii" - ale v jaké?. Jenže v poslední době přemýšlím spíš nad tím, zda by nebylo lepší si pořídit nějaký barebone počítač s TV výstupem a přehrávat divx filmy z něj přímo na televizi. Přeci jen je tam větší záruka rozšíření a update kodeků, navíc by byla možnost ukládat si filmy z TV přímo na HDD...</p>

<p>
Na <A href="http://mobil.idnes.cz/mobilni_komunikace/mobilni_telefony/software/gsmreader031217.html" target=_blank>Mobilu</A> (i<A href="http://www.mobilmania.cz/Operatori/Ar.asp?ARI=106118&amp;CAI=2144" target=_blank>MobilManii </A>- mají tu už parádní návod) píší o novém českém software od BenderSoftware <STRONG>GSMReader&#160;umožňujícím číst elektronické knihy na mobilním telefonu</STRONG>. Software má drobné vady (či spíše vlastnosti): je určený jen pro Eurotel a stahování textů platíte jako WAP připojení. Kdyby z toho alespoň nějaké peníze dostávali autoři těch textů a provozovatelé serverů, jenže jak to tak znám, všechno shrábne Eurotel. Software funguje přes midlety, pokud máte Siemens telefon s midlet podporou, můžete <STRONG>sáhnout i po konkurenčním</STRONG> <A href="http://www.deep-shadows.com/hax/ReadManiac.htm" target=_blank>ReadManiac</A>&#160;nebo <A href="http://home.c2i.net/thvoslef/midlets/" target=_blank>MicroReader</A>, pro majitele ostatních mobilů je to <A href="http://tequilacat.narod.ru/dev/br/index-en.html" target=_blank>BookReader</A>. Kouzlo programu od BenderSoftware bylo ale hlavně v integraci s českými poskytovateli etextů (palmknihy, pismak a fantasyplanet), takže se daly texty pohodlně a mobilně stahovat. </p>

<p>
Joj, <STRONG>při dnešním surfování internetem jsem měl vypnutého AdMunchera </STRONG><EM>(software na blokování reklam)</EM>, včera jsem řešil nějaké scripty a aby nedělal paseku, shodil jsem ho. To bylo překvapení, jak vypadá český internet, když neblokujete reklamu. Například jsem dlouho netušil, proč Mobil a MobilMania mají před začátkem titulní stránky mezeru přes třetinu displeje. Jasně, je tam flash reklama. Také pokus vyhledávat na Seznamu skončil špatně, protože mi naběhla nějaká reklama přes seznam odkazů, omylem jsem kliknul (chtěl jsem na odkaz) a byl jsem v prčicích. Přečíst článek na iDNESu nešlo, musel jsem čekat, než odjede další překryvná reklama. Lidi, buďto všichni používáte nějaký blokovač reklam, nebo nechápu, jak se vám daří na tom internetu něco přečíst. Já jsem nevydržel a po deseti minutách jsem AdMunchera zase hezky rychle pustil...&#160;</p>
</EM>