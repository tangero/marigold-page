---
ID: 575
author: Patrick Zandl
layout: post
oldlink: 'https://www.marigold.cz/item/itu-telecom-world-dalsi-malickosti-z-zenevy

  '
post_date: 2003-10-13 08:52:00
post_excerpt: ''
published: true
summary_points:
- ITU Telecom World očekává 110 tisíc odborných návštěvníků, vystavuje téměř každý.
- Asijské firmy Samsung, NEC, LG prezentují 3G telefony a zajímavá řešení.
- Identifikace obličeje a televize v mobilu jsou nové trendy prezentované na výstavě.
- Bill Gates má hlavní projev, další přednášky se týkají WLAN a 3G licencí.
title: ITU Telecom World &#8211; další maličkosti z&nbsp;Ženevy
---

<p>
Na výstavišti jsem včera stihl projít zhruba dvě haly z těch pěti, co mne čekají. Kontrast s Invexem jakožto masovou akcí je opravdu obrovský: ITU předpokládá, že na TW přijde přes 110 tisíc návštěvníků, většinou odborníků. Tomu také odpovídá skladba vystavovatelů: vystavuje tu snad každý, jen stánku Nokia nebo Motorola jsem si nevšiml. Sehnat a kontrahovat tu můžete snad všechno, co v telekomunikacích potřebujete. Chcete satelit? Celý, pronajmout transpondér, nebo jen díly na sestavu přijímače a vysílače? Bezdrátové prvky? Řešení pro IP telefonii? UMTS síť? Kromě asijských firem je tu také hodně návštěvníků z Asie, Arábie, zájem o výstavu byl už včera veliký a to to tu teprve začínalo, ještě neběželo ani fórum.</p>

<p>
<A href="/wp-content/uploads/itu2003-stanky.jpg" target=_blank><IMG height=187 alt="ITU Telecom World 2003 - pohled do stánků" src="/wp-content/uploads/preview/itu2003-stanky.jpg" width=250 align=right border=1></A>Nejvíce tu jsou vidět stánky asijských firem - Samsung, NEC, LG, Panasonic zejména. Firmy ukazují, že mají co nabídnout a je vidět, že v oblasti 3G telefonů mají už řádný náskok. A co navíc, většina firem tu představuje svoje kombinace 3G/GSM telefon a také spoustu zajímavých řešení. </p>

<p>
Jedním z nich je <STRONG>identifikace podle obličeje</STRONG>. Viděli jsme to v Bondovi: padouch potají do svého mobilu vyfotil Bonda a za chvíli měl identifikaci, o koho jde. Tehdy jsem to považoval trochu za scifi. NEC i Panasonic a další tu představují něco podobného jako běžný systém: z 3G telefonu vyfotíte člověka a software v telefonu za chvíli z databáze dodá jeho jméno. Problémy jsou prý zatím s brýlemi, ale pracuje se i na tom. </p>

<p>
Další <STRONG>trend je televize v mobilu</STRONG>. Analogovým kombinacím se moc nedaří, ale digitální televize prý v telefonech bude nezbytností. Však taky asijské firmy už představují první řešení integrace obou standardů. My se bát nemusíme, v době kdy se k nám digitální TV dostane mimo střední čechy a 3G mimo testovací provoz, už se budou digitální TV moduly do mobilů integrovat běžně. </p>

<p>
Když jsme večer vyráželi úplně hotoví z Palexpa (tak se jmenuje to výstaviště, je hned vedle letiště v Ženevě), jeli jsme trolejbusem 10 k našemu bydlení. Jenže jsme to nějak přejeli, zaspali a dali jsme si okružní jízdu po sídlištích Ženevy, prostě klasické duo stupido v našem podání. Naštěstí na zpáteční cestě jsme záchytný bod našli a ubytovali se. Náš spolubydlící je tajemník iránské asociace ISP a je s ním sranda. Stěžoval si, že v Iránu je internet strašně málo dostupný, že jej má tak maximálně čtyři miliony lidí. Když jsem ho ujistil, že u nás to není ani tolik, viditelně ho to překvapilo, naštěstí nevěděl, že má Irán desetkrát více lidí... </p>

<p>
Pak významně ukazoval na Financial Times a ptal se nás, jakou poslední zprávu o Iránu víme. Bohužel jsem si vzpoměl jen na to, že umřel Réza Páhlaví, naštěstí jsem mu to neřekl, protože by ho to asi dojalo, jak jsme informovaní, měl samozřejmě na mysli Nobelovu cenu za mír :)&#160;Nicméně máme pozvánku do Teheránu, abychom obhlídli situaci. Trapas nastal večer, když jsme ho chtěli pozvat do nějakého fast-foodu na večeři a já si nemohl vzpomenout, zda z vepřového se dělá u Donalda nebo v Burger-Kingovi (v Ženevě jsou obě provozovny na Rue de Mont Blanc vedle sebe) a bylo by nepříjemné to pomotat. Tak jsme si nakonec s Honzou dali Whoopera u Burgera sami. </p>

<p>
Dneska bude konferenčně nabito. V deset hodin <STRONG>má hlavní projev Bill Gates</STRONG>, připravujeme se na to, že tam budeme v předstihu. Pak je v 11:30 přednáška inventora OFDM z firmy Tachyon (jméno jsem zapoměl) o budoucnosti WLAN sítí, na půl třetí mám diskusní panel o nových přenosových technologiích a jejich nasazení a na půl pátou Lessons from 3G licensing. Mezi tím se pokusím dát vědět, co je nového a zajímavého.</p>