---
ID: 330
author: Patrick Zandl
layout: post
oldlink: 'https://www.marigold.cz/item/souboj-s-dlazdickami-kontumacni-prohra

  '
post_date: 2003-06-01 15:04:00
post_excerpt: ''
published: true
summary_points:
- Dlaždice měly o víkendu nahradit betonovou podlahu balkonu.
- Teoretická příprava na pokládku dlaždic kontrastovala s nedostatkem zručnosti.
- Balkon má nerovný okraj, dlaždice se nevešly a práce byla přerušena.
- Autor hledá firmu na dokončení pokládky dlaždic na balkoně.
title: "Souboj s dlaždičkami: kontumační prohra"
---

<p>
Myšlenka položit na balkoně dlaždice a udělat tak z hnusné betonové podlahy luxusní zámeckou dlažbu, mne pronásledovala již delší čas. O víkendu však měla myšlenka dojít svého naplnění. Nakoupili jsme potřebné dlaždice a veškerá lepidla, spárovadla a další. Mnoho týdnů před tím jsem věnoval rešeršování informačních zdrojů věnovaných pokládce dlaždic a dalo by se říct, že teoreticky jsem byl mistrně připraven.</p>

<p>
Hlavní problém samozřejmě spočíval v tom, že jsem zejména teoretik a do kvalitního praktického výkonu mi chybí manuální zručnost. Zpravidla velmi dobře kooperuji s někým manuálně zručným, ale sám - to je pohroma. A byla.</p>

<p>
Dlaždice na balkoně měly totiž drobný problém - nevešly se úplně jednoduše tři vedle sebe, jak jsem původně zamýšlel. Ten, kdo balkon betonoval, mu totiž udělal podivně odfláknutý okraj při zdi bytu - a dlaždice se ne všude vešly. Pokoušel jsem se ten kraj osekat, ale po třech řadách dlaždic jsem to vzdal a rozhodl se práci přerušit. U toho také už po celý víkend zůstalo. </p>

<p>
Dita se na můj výtvor podívala, dlouho mlčela a pak řekla, že je to moc hezké. Chápu, že otázka, proč jsem ty dlaždice dával na koso, když jsem sliboval, že budou rovně, zůstala nevyslovena...</p>

<p>
<EM>PS: hledám firmu, co položí na balkoně dlaždice a&#160;vyseká&#160; tři řady starých dlaždic, které tam nechal nevím kdo... ;)</EM></p>