---
ID: 705
author: Patrick Zandl
layout: post
oldlink: 'https://www.marigold.cz/item/t-mobile-kupuje-rakousky-metronet-a-tak-vubec-o-profesionalizaci-weblogu

  '
post_date: 2003-11-30 20:23:00
post_excerpt: ''
published: true
summary_points:
- T-Mobile Rakousko koupil Metronet, největšího rakouského provozovatele WiFi hotspotů.
- Wifinetnews sleduje autor od počátku a oceňuje jeho vývoj od blogu k webu.
- Editor Wifinetnews Nancy Gohring přidává příliš mnoho obecných WiFi zpráv.
- Autor preferuje osobní weblog s občasnými příspěvky hostů, ne placeného editora.
title: T-Mobile kupuje rakouský Metronet (a&nbsp;tak vůbec o&nbsp;profesionalizaci
  weblogů)
---

<p>
Na WiFiNetNews Glenna Fleishmana vyšlo zpozornění na akvizici rakouského provozovatele <STRONG>WiFi hotspotů, firmy Metronet společností T-Mobile Rakousko</STRONG>. Metronet je prakticky největší rakouský WiFi operátor, provozuje 300 hotspotů a s T-Mobile Austria se kamarádil již dříve, když klientům T-Mobile poskytoval WiFi přes účetní roaming. Tisková zpráva <A href="http://content.metronet.at/?detail=1605" target=_blank>Metronetu v němčině je zde</A>, za kolik se to prodalo, se neví. Nicméně není to špatná zpráva, mohla by povzbudit stavitele českých hotspotů k tomu, aby také napráskali pár stovek hotspotů v zajímavých lokalitách a pak poslali do T-Mobile svoji finanční nabídku :)</p>

<p>
Když už jsem nakousl ty <A href="http://www.wifinetnews.com/" target=_blank>Wifinetnews</A> - tak se u nich na chvíli pozastavím. Sleduji je prakticky od počátku a pozorně, protože mají zajímavý vývoj. Glenn Fleishman se nevynořil jen tak odnikud, je to autor technických článků už léta a také si jen tak ze začátku začal blogovat o WiFi, až to přerostlo do toho, že si zřídil vlastní doménu, přesunul se z Bloger.com a nedávno dokonce najal editora, čímž se zařadil do úzké sorty "profesionálních weblogů", které mají svého placeného editora. </p>

<p>
A tady se to pro mne trochu zadrhlo. Editor Nancy Gohring už má úplně jiné třídění a filtrování zpráv, dává tam prakticky cokoliv, kde je klíčové slovo WiFi - a to už se mi tolik nelíbí, protože to začíná zahlcovat. Například koncem týdne Glen prakticky vůbec neaktualizoval a zprávy přidával jen Gohring a já jsem si z toho žádnou nevybral. A před chvílí RSS čtečka vychrlila aktualizaci WiFinetnews (ha, dokonce je tam <A href="http://wifinetnews.com/archives/002589.html" target=_blank>můj post </A>o cenách T-Mobile CZ Hotspots!) a jedna zpráva zajímavější než druhá. Jak by ne, všechny přidával Glen Fleishman. </p>

<p>
To je jisté memento pro mne&#160; a potvrzení mojí teze, že weblog by měl zůstat svázán s osobou původního autora, který lidi zajímá. I proto třeba já nijak nenutím své různé přátele a známé, kteří mají přístup do systému Marigolda, aby sem psali - sem tam někdo z nich něco přidá, je to takové osvěžení, ale ne zaplácnutí místa. Jednou za čas to čtenář snese, ale tři příspěvky denně by bylo moc. Méně je někdy více. Pokud bych se náhodou někdy dobral k tomu, že bych investoval do editora, pak spíš na udržování databází - divili byste se, jakou dělají čtenost databáze WiFi techniky, ADSL (fuj, jak je neaktuální) a v poslední době i hotspotů. </p>

<p>
Jenže to už je klasický problém toho, jak udělat komerčně úspěšný server. Mít editora rovná se mít tlak na peníze, aby bylo z čeho editorovi měsíčně vysázet výplatu. A to se rovná tomu, mít méně času na zajímavé zprávy, méně času na server a více času věnovat oblézání sponzorů a inzerentů. A to je přesně to, co nechci znovu podstupovat. Stejně bych ty peníze cpal jen do&#160;zaměstnanců a Špidlovi do žumpy&#160;a samotnému by mi to v šetření na vlastní helikoptéru nepomohlo :)) Takhle mám více času, peněz mi zůstává stejně (=nic) a méně nervů. Nicméně chápu, že Fleishman to má v USA trochu jiné. </p>