---
ID: 739
author: Patrick Zandl
layout: post
oldlink: 'https://www.marigold.cz/item/kterak-si-indos-nabehl-na-dvojitou-haluz-od-technetu

  '
post_date: 2003-12-12 12:39:00
post_excerpt: ''
published: true
summary_points:
- Technet publikoval článek o spamu rozesílaném přes servery Indoš.
- Indoš reagoval popřením a zpochybněním faktů v prvním článku.
- Technet zveřejnil druhý článek s důkazy o zneužívání Indoše pro spam.
- AoC (Autocont on Line) se choval neprofesionálně a lhal o situaci.
title: 'Kterak si Indoš naběhl na dvojitou haluz od Technetu

  '
---

<p>
Dneska jsem se po dlouhé době kromobyčenjně dobře pobavil při čtení článků na internetu. Možná jste to ve středu sledovali: na Technetu (součást iDNES) vyšel článek věnovaný Indoši, přes jehož servery spameři rozesílají své výtvory. Nu a Indoš se dal nachytat na klasickou dvojitou haluz a snažil se všechno zahrát do autu s tím, že autoři článku jsou idioti. A autoři ho dneska sejmuli tak, že i nejprostší duše už jasně cítí, jak to v Indoši a celém Autocont on Line smrdí. </p>

<p>
<STRONG>Jenže popořádku.</STRONG> První článek na Technetu pod názvem <A href="http://technet.idnes.cz/novinky/indos_spam031210.html" target=_blank>Školní počítače jsou špatně zabezpečeny. Spammeři pomocí nich rozesílají nevyžádanou reklamu</A> vyšel ve středu a autory je dvojice Nachtmann Volyňský. Už složení autorů by mělo napovědět, protože oba dva patří mezi velmi neodbytné novináře, které odpověď <EM>"no comment"</EM> neuspokojuje a to je v případě krizově neschopně komunikujícího Indoše dost potřeba. Navíc tomu oba dva velmi dobře rozumí a zejména Petr Nachtmann čemu snad ještě nerozumí, za pár dní nastuduje. Že Technet vypustil na stopu tyhle dva ohaře, tedy nebylo náhodou - pochyboval bych, že by vydali neověřenou&#160;a důkladně nezanalyzovanou zprávu a spíš bych věřil,&#160;že před tím, než publikovali zprávu o spamu, vyzkoušeli svoji teorii tím, že si pár spamů přes Indoš rozeslali. </p>

<p>
První článek na Technetu byl tedy docela jednoduchý a srozumitelný, podepřený několika odkazy, důkazy. A neopomněl se <STRONG>otřít o Dana Dočekala</STRONG> (manažera komunikace AoC), který na svém serveru <A href="http://www.pooh.cz/a.asp?id=2004738&amp;db=" target=_blank>Pooh.cz psal o podobném problému u Seznamu</A>. </p>

<p>
<STRONG>Reakce AoC přišla včera</STRONG> a v podstatě všechny údaje z článku šmahem shodila ze stolu jako nesmysly, které navíc AoC okamžitě řeší (Indoš: <A href="http://www.indos.cz/a.asp?a=2002157&amp;db=" target=_blank>Školní počítače nejsou špatně zabezpečeny proti zneužití k spammingu</A>). A tím si naběhla. Dnešní článek na Technetu se jmenuje <A href="http://technet.idnes.cz/novinky/spam_polemika031212.html" target=_blank>Vyjádření ke kauze spamu ze školních počítačů</A> a suše vyjmenovává a linkuje důkazy o tom, že některé servery zapojené v Indoš bylo možné zneužívat k odesílání spamu. Nezaujatému čtenáři z toho musí být nyní definitivně jasné jedno: <STRONG>AoC tomu nerozumí a když to praskne, tak ještě kecá</STRONG>. </p>

<p>
Tento postup bývá označován jako dvojitá novinářská haluz. Firma, u níž se předpokládá, že z ní nevyrazíte kloudnou informaci nebo že bude mlžit, se vláká do pasti prvního článku. Článek nastoluje provokativní téma a argumentačně ho autor&#160;podkládá dostatečně silně, ale tak, aby firma cítila příležitost se z problému vylhat. Pak záleží na firmě, jak bystré má lidi od krizové komunikace a zda je má vůbec. Pokud firma na bystrosti nepobrala, naběhne si tak, jako Autocont on Line, zatroubí do útoku a vydá se článek cupovat tím, že předloží minimum ověřitelných argumentů, maximum silných žvástů a dokoření to nejlépe osobním výpadem. Past sklapla - druhý článek novináře přináší sumarizaci všech faktů, které lze snadno a jasně ověřit a které ve čtenáři už nutně zabetonují pocit, že ta firma je opravdu podařené kvítko. A jen tak mimochodem článek odpovídá na osobní výpady firmy tak, že na to nelze nic říci, než že ta firma chucpe. </p>

<p>
Co dodat. Neříkejte mi, že AoC si neumí ověřit, zda <A href="http://mobil.idnes.cz/autori.html?autori=5724" target=_blank>Volyňský&#160;píše v iDNESu</A>. Stačí se zeptat šéfredaktora iDNESU J. Kábeleho, šéfa technického zpravodajství Z. Polácha (Vreca) nebo nakonec i Dity, editorky technického zpravodajství.&#160;Ostatně i Dan Dočekal se s Vrecem zná a má jeho mobil/ICQ, takže pro něj jistě nebyl problém si Volyňského totožnost ověřit. Jen by mne zajímalo, co znamená věta, že informace byla <EM>"vynucována arogantním jednáním včetně zásahů do soukromí zaměstnance společnosti"</EM> - jakpak asi zasahovali do soukromí zaměstnance? </p>

<p>
<STRONG>Poučení pro ostatní: pozor na takové novinářské pasti.</STRONG> Když už děláte něco nalevačku, je potřeba dávat pozor na takovéhle výzvy, jak novinářům ukázat, kdo je tu pánem :)</p>