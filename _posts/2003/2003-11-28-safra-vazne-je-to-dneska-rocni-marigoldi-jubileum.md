---
ID: 700
author: Patrick Zandl
layout: post
oldlink: 'https://www.marigold.cz/item/safra-vazne-je-to-dneska-rocni-marigoldi-jubileum

  '
post_date: 2003-11-28 09:54:00
post_excerpt: ''
published: true
summary_points:
- Marigold vznikl 28. listopadu jako server o WiFi technice.
- Původně měl Marigold dělat kamarád, ale nakonec ho převzal autor.
- Návštěvnost Marigolda je překvapivě vysoká, 20% z RSS čteček.
- Autor si Marigolda ponechá jako osobní blog s glosami o telekomunikacích.
title: "'Safra, vážně je to dneska roční marigoldí jubileum"

  '
---

<p>
Marigoldovi bude dneska přesně jeden rok. Náhodou jsem si toho všiml, když jsem se hrabal ve starých šablonách a díval jsem se na data jejich vytvoření a je to tak, 28. listopadu jsem udělal první marigoldí šablonu s přehledem WiFi techniky, ačkoliv první krátké zprávičky přibyly v prosinci. </p>

<p>
Původně jsem Marigolda ani neměl dělat já. To bylo tak: jeden kamarád mi napsal, že by si rád udělal server o WiFi technice, že nemá co dělat. A tak jsem mu ho založil na jedné doméně, kterou jsem vlastnil leč nepoužíval a udělal jsem mu základní šablony. Jenže kamarád vyhrál nějaký konkurs, nastoupil do telekomunikační firmy a pravil, že by bylo nevhodno pro něj na Marigolda publikovat, že by mu to zaměstnavatel asi nepochváli. A tak jsem někdy na jaře zůstal s Marigoldem sám a zbylo to jako vždy na mne. A u toho to zůstalo, z Marigolda se stal můj osobní weblog věnovaný telekomunikacím, především pak WiFi s občasným úletem někam, kde mne to zajímá. </p>

<p>
Zajímavé je to s návštěvností. Až do konce jara jsem si myslel, že marigolda čte ta desítka lidí, které jsem dal URL. Pak jsem nainstaloval nějaké měření návštěvnosti a zjistil jsem, že ačkoliv jsem na to nedělal prakticky žádnou reklamu (snad vyjma toho, že mám odkaz na marigolda v popisce emailu), server se docela dost rozkecal. Asi proto, že ve vyhledávačích toho o českém WiFi moc nenajdete. Mimochodem, kolem <STRONG>20 procent návštěvníků na Marigolda přichází z RSS čteček</STRONG>. Nějak se nám ta technologie šíří :)</p>

<p>
Každého autora podobného serveru někdy nutně <STRONG>přepadají pochybnosti, proč to dělá</STRONG>. Na to se špatně hledá jiná odpověď, než že to člověka baví. Čistý finanční zisk z Marigolda za ten rok je přesně 279 Kč <EM>(jedna textová reklama mínus poplatky za doménu),</EM> což je takový hezký příspěvek na stejčík v DiCarlo a nárok na titul nejziskovější český weblog. Nic víc. Asi to bude tím, že taková věc opravdu nejde dělat příliš jinak, než pro zábavu. A podle toho prosím Marigolda stále posuzujte...</p>

<p>
Co bude dál s Marigoldem? Na to není jednoznačná odpověď. Nechci z něj udělat zpravodajský web s obecným telekomunikačním záběrem, chci ho nechat rozhodně v rovině svých osobních glos a názorů jako takovou třešničku na dortu pro lidi, kteří se o telekomunikace opravdu zajímají. Dokonce si dlouhodobě pohrávám s myšlenku uzavřít část marigolda a nechat do ní projít lidi, kteří splní nějaký "inteligenční" test - nestojím o to, aby tu diskusní fóra zapatlávali náctiletí frackové, pro něž je jediné schůdné vyjádření názoru "Nokia rulezzzzz". Jediné, co mne od toho odrazuje je to, že na to nemám čas a moc takových sem ani nechodí :)</p>

<p>
Smysl u Marigolda také vidím v databázi hotspotů -&#160; s růstem počtu hotspotů roste i zájem o databázi a dokonce i na wapu (vím, musím změnit délku stránky, na starých telefonech to funguje blbe=nefunguje vůbec). Naopak asi zruším přehled cen ADSL - je už neaktuální, samotnému se mi to sledovat nechce a nepřijde mi to už ani tak důležité. Ještě uvidím. A do třetice musím zvážit, co s Přehledem WiFi techniky. Dá to hromadu práce a bude jí čím dál více...</p>

<p>
Inu, uvidíme, jak se to vyklube. Snad vám za ten rok byl alespoň někdy marigold užitečný...</p>