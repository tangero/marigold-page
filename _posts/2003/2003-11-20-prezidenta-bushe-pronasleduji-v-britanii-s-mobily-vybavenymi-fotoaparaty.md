---
ID: 683
author: Patrick Zandl
layout: post
oldlink: 'https://www.marigold.cz/item/prezidenta-bushe-pronasleduji-v-britanii-s-mobily-vybavenymi-fotoaparaty

  '
post_date: 2003-11-20 08:49:00
post_excerpt: ''
published: true
summary_points:
- Británie zažívá "druhou generaci smart mobů" v souvislosti s návštěvou George W.
  Bushe.
- Hnutí "Chasing Bush" vyzývá k zasílání informací o pohybu Bushe nezávislým novinářům.
- Stránky hnutí "Chasing Bush" byly po spuštění akce dočasně nedostupné.
- Moderní technologie představují rostoucí riziko pro politiky, omezování funkcí fotoaparátů
  je obtížné.
title: Prezidenta Bushe pronásledují v Británii s mobily vybavenými fotoaparáty
---

<p>
Británie i Amerika mají postaráno o další zajímavý jev, který dokonce v rozhovoru pro BBC nazval jeden člověk <STRONG>druhou generací smart mobů</STRONG>. Legrační na tom je, že už jsem našel několik článků, zatím blogpostů, protože událost je docela ranná, kde si autoři pletli smart mob, tedy jakousi obdobu flash mobu, s moblogem, tedy blogováním z mobilního telefonu. Na druhou stranu se jim není co divit, protože oba jevy jsou si tentokráte velmi blízko. </p>

<p>
Takže o co jde. George W. Bush je na státní návštěvě svého spojence, Velké Británie. A tu doprovázejí obrovská bezpečnostní opatření a samozřejmě drobné bezpečnostní skandály, jako že na hostině v Buckinghamském paláci obsluhoval sloužící, který se tam nasáčkoval bez důkladné prověrky a tvrdil později novinám, že by mohl kdykoliv Bushe zabít. Nakonec mu asi šlo více o tučné penízky od novin, než o atentát. </p>

<p>
Tím jen bezpečnostní opatření vzrostla a do novin a na veřejnost se dostávají prakticky jen čisté PR informace a fotografie, protože novináři, najma ti nezávislí, nemají šanci se k Bushovi přiblížit. A tak se na internetu objevilo hnutí <STRONG>Chasing Bush, Stíhejte Bushe</STRONG>. To tvrdí, že veřejnost má právo vědět, co se děje a ne jen dostávat přibarvené PR fotky a dlouho dopředu formulovaná vyjádření. A tak vyzývá k tomu, aby každý kdo zahlédne Bushe, poslal SMS nebo email na adresu hnutí a tato zpráva se rozešle fotografům, novinářům a dalším zájemcům, aby mohli za Bushem vyrazit. Také vyzývá, aby lidé posílali fotografie, videa, nahrávky a další materiály, které se jim podaří sehnat. Leták hnutí <A href="http://www.interwebnet.org/poster.htm" target=_blank>najdete zde</A>. </p>

<p>
Článek <A href="http://news.bbc.co.uk/1/hi/technology/3280611.stm" target=_blank>najdete na BBC News,</A> <STRONG>stránky Chasing Bush jsou ale od rána nedostupné</STRONG>, takže jsem nemohl přinést žádný obrázek, který se podařilo pořídit na celé akci. Snad jen tento, který asi dobře dokumentuje, jak Chasing Bush vnímají angličané - je to <A href="http://mohsan75.textamerica.com/?r=176900" target=_blank>plakát akce vyvěšený na zdi </A>a jednotlivé kontaktní lístečky jsou strhány zájemci o pronásledování Bushe. Zpráva už také <A href="http://www.reuters.co.uk/newsArticle.jhtml?type=internetNews&amp;storyID=3853709&amp;section=news" target=_blank>vyšla na Reuters</A>, píše se v ní, že stránky měly první den přes 50 000 stažení. &#160;</p>

<p>
<STRONG>Moderní technika je čím dál více nebezpečná politikům</STRONG>. Dříve to byl superdrahý špionský foťák, dneska může diskrétnost jednání narušit mobil, který má prakticky každý teenager. Korea nařídila, že digitální fotoaparáty musí vydávat zvuk maximálně 65 decibelů a to není podle mne poslední vládní omezení funkcí moderních fotoaparátů. Jenže co s tím? Jeden čínský výrobce už na tento zákon reagoval tím, že ohlásil mobil, který bude vydávat zvuky v požadované hlasitosti a bude je střídat, přičemž zvuky budou představovat krkání, prdění a další "přirozené zvuky", pravil výrobce. To aby se zákonu vyhovělo a přitom se obešel. A tohle je maraton, který politici nemohou vyhrát...</p>