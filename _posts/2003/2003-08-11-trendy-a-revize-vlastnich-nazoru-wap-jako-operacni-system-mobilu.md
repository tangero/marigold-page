---
ID: 437
author: Patrick Zandl
layout: post
oldlink: 'https://www.marigold.cz/item/trendy-a-revize-vlastnich-nazoru-wap-jako-operacni-system-mobilu

  '
post_date: 2003-08-11 08:26:00
post_excerpt: ''
published: true
summary_points:
- Prezentace z roku 1999 předpovídala budoucí trendy mobilních telefonů a komunikace.
- WAPu základní problém byla neschopnost operátorů spolupracovat s poskytovateli obsahu.
- Mobilní telefony mají tlačítka pro přístup k portálové stránce operátora, například
  Vodafone Live!.
- Mobilní telefon bude zpřístupňovatelem služeb, nikoliv jejich poskytovatelem.
title: Trendy -  (a revize vlastních názorů) WAP jako „operační systém“ mobilů
---

<p>
Nedávno jsem našel při vybalování záloh PowerPointovou presentaci nějaké mé přednášky z roku 1999. Hovořil jsem v ní o budoucích trendech mobilních telefonů, o tom, kam se mobilní komunikace posunou. A tak mne napadlo veřejně vlastní předpovědi staré čtyři roky podrobit kritice. </p>

<p>
Vynechám kritiku grafu nárůstu uživatelů WAPu, protože si pamatuji, že už tehdy jsem upozorňoval, že jde o graf nárůstu počtu zařízení obsahujících WAP a o tom, zda se WAP bude používat, rozhodnou operátoři. Už tehdy jsem identifikoval jako <STRONG>základní problém WAPu neschopnost operátorů spolupracovat</STRONG> s poskytovateli obsahu a služeb, především pak absenci modelu podílu na výnosech ze služby. Dodnes se změnilo velmi málo, jediný transparentní, nikoliv ovšem dostatečný model, má Oskar. </p>

<p>
Už tehdy jsem ale hlásal představu <STRONG>WAPu jako "operačního systému mobilu"</STRONG>. Domníval jsem se, že příklon k operátorsky a uživatelsky definovanému menu mobilního telefonu tvořeného WAPem, je neodmyslitelným trendem. Domníval jsem se, že rozhraní a služby mobilního telefonu budou stále více tvořeny operátory a uživatelem, než výrobci mobilních telefonů.</p>

<p>
Jaká je situace dnes? Mobilní telefony stále častěji mají vyhrazené výrazné <STRONG>tlačítko pro přístup k portálové stránce operátora</STRONG>. Veleúspěšná je služba Vodafone Live! založená na rozšířené nabídce služeb dopravovaných k uživateli skrze WAP. I u nás mohou majitelé mobilů číst a odesílat emaily z mobilního telefonu vybaveného wapovým prohlížečem a používat portálové stránky s různým objemem nadstandardních služeb. Na druhou stranu to stále nevypadá tak, že by WAP (nebo podobná technologie) měl vlastní menu telefonu nahradit. Spíše jej doplňuje a rozšiřuje. Tehdy jsem předpokládal, že postupem času budou i kontakty ukládané ne na SIM kartě, ale na centrálním serveru operátora, odkud se vám budou synchronizovat s vnitřní pamětí telefonu. Nic není ztraceno - podobný koncept chystají 3G telefony další generace a již dnes někteří operátoři umožňují ukládat obrázky a MMS zprávy z fotoaparátu na síťový server přímo z mobilu. </p>

<p>
Stále více se ukazuje, že <STRONG>mobilní telefon bude&#160;zpřístupňovatelem služeb</STRONG>, nikoliv jejich poskytovatelem. Většina nových mobilů umožňuje významně rozšířit svoji sadu funkcí pomocí dohrání midletů na bázi Javy a dlouho opovrhovaný WAP je za pomoci barevných displejů i GPRS stále více atraktivní pro uživatele. O funkcích mobilního telefonu stále více rozhodují operátoři a jejich předpoklady toho, co budou zákazníci chtít používat. </p>

<p>
Jeden velký problém ale přetrvává - a tím je spolupráce operátor - poskytovatel obsahu. Fenomenální úspěch iMode je založený mimo jiné právě na tom, že provozovatel iMode služby vyplácí až devadesát procent poplatku poskytovateli obsahu, ten pak logicky má zájem na udržování a vylepšování obsahu. U WAPových stránek to ale dělá jen málo evropských operátorů a u MMS zpráv, kde se tento model uplatňuje spíše, je problém s nedostatkem zákazníků vlastnících MMS terminály. Odběry MMS zpráv v českých luzích a hájích se dnes pohybují v maximálně desítkách u služeb, které operátor významně netlačí. A pro takovou částku se to běžnému poskytovateli služeb nevyplatí dělat. </p>