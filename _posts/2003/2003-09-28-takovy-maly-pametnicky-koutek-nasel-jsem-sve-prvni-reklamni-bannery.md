---
ID: 534
author: Patrick Zandl
layout: post
oldlink: 'https://www.marigold.cz/item/takovy-maly-pametnicky-koutek-nasel-jsem-sve-prvni-reklamni-bannery

  '
post_date: 2003-09-28 20:11:00
post_excerpt: ''
published: true
summary_points:
- Zipka s kapacitou 100 MB sloužila k záloze obrázků pro překlad Necronomiconu z roku
  2000.
- Autor nalezl svůj první banner z 8.2.1997, vytvořený pro recenzi telefonů Siemens
  S4 a Sony CMD-Z1.
- Druhý banner, o dva měsíce mladší, propagoval službu M-line pro přeposílání emailů
  do SMS.
- Autor objevil i fotku v brnění na koni z doby kolem roku 1995.
title: Takový malý pamětnický koutek – našel jsem své první reklamní bannery
---

<p>
Potřeboval jsem <A href="http://cody.mysteria.cz/" target=_blank>pro Codyho</A> dohledat nějaké obrázky k překladu Necronomiconu (překlad je z roku 2000, od té doby jsem na to nesáhl, ale jak se ukazuje, nikdo jiný taky ne) a ty byly v záloze na ZIPce. Zipku jsem před lety používal, protože nabízela 100 MB pro zálohy a to bylo za ty peníze excelentní. Dneska ve věku CD už je to samozřejmě k smíchu, ale když pálička stála třicet, nebylo moc variant. A tak jsem vyhrabal zipku, připojuje se přes paralelní port, to je taková díra v některých starých počítačích, ve středověku používaná k připojení tiskárny. Podle přenosové rychlosti přišla na trh hned po Guttenbergově knihtisku. </p>

<p>
Nu, nakonec jsem ji rozchodil, našel jsem zálohy, všechno fugnovalo jak má, což po těch letech je překvapivé. A našel jsem dokonce zálohy reklamních bannerů, které jsem kdy vytvářel. Dlouho jsem si dělal sbírkovou knihovnu, pro strýčka příhodu. Tohle je <STRONG>vůbec můj první banner, který jsem kdy udělal</STRONG>, už tehdy měl progresivní formát 468x60 bodů. Je datovaný 8.2.1997, nebyl ještě animovaný, zato na to vymaskování a přechody v Photoshopu jsem byl náležitě pyšný. Alespoň do doby, než mi tuším Aháč (Adam Hauner, tehdy Pinknet)&#160;napsal, že nejsou nic moc :) Však jsem se s Photoshopem teprve učil. Banner byl na naši vůbec první recenzi porovnávající telefony Siemens S4 a Sony CMD-Z1, tehdejší nejluxusnější a nejlepší telefony. Jo, to byly časy :)</p>

<p>
<IMG alt="Moje první reklama" src="/wp-content/uploads/souboj.jpg" width=300 border=1></p>

<p>
Druhý banner je o dva měsíce mladší a už je animovaný a <STRONG>je na naši službu M-line</STRONG> nabízející přeposílání emailů do SMS a posílání emailů ze SMS. </p>

<p>
<IMG alt="M-line, naše služba" src="http://beta.marigold.cz/obrazek/mline1.gif" width=300 border=1>&#160;</p>

<p>
Byly tam i informační kanály, čtení webu, telnet a mnoho dalšího, jenže čeští operátoři nevěřili, že by se taková blbost mohla chytit. Ejhle, chytila. První den zdarma provozu jsme měli přes deset tisíc odeslaných SMS, což vzhledem k tomu, že jsme platili SMS z vlastní kapsy, byl poněkud rozpačitý výsledek :) Nakonec to dopadlo, jak jsme vcelku čekali - operátoři službu okopírovali a poté, co nás ji nechali otestovat, taky spustili. A to byl důvod, proč se Mobil.cz musel začít živit prodáváním reklamních proužků, kterými se následně trošičku zahltil. Stránky M-line <A href="http://sarah.mobil.cz/m-line/" target=_blank>dodnes existují</A> a služba dodnes funguje, ačkoliv dnes už spíše pro interní účely a speciální aplikace. </p>

<p>
První opravdu za peníze prodaný reklamní banner jsem už bohužel nenašel...</p>

<p>
Na závěr jsem našel ještě nějaké fotky z dobývání hradu, už nevím z kterého roku, ale řekl bych tak maximálně 1995, to je poslední rok, kdy jsem seděl v plechu na koni. <A href="/wp-content/uploads/nakoni.jpg" target=_blank>Jednu fotku</A>, kde jsem já, jsem vybral jako důkaz, že jsem se opravdu <STRONG>před nějakými deseti lety na koni udržel</STRONG> a dokonce celý v plechu. Dneska bych to už asi neriskoval, zejména ne bez toho brnění. </p>