---
ID: 646
title: 'Logitech io &#8211; počítačové pero, co rozpozná psané poznámky'
author: Patrick Zandl
post_excerpt: ""
layout: post
oldlink: >
  https://www.marigold.cz/item/logitech-io-pocitacove-pero-co-rozpozna-psane-poznamky
published: true
post_date: 2003-11-07 08:59:00
---
<p>
Tohle je parádní geekovina, kterou jsem našel v novém čísle Wired. Jmenuje se to Logitech io a je to vlastně digitální psací pero. Vypadá podobně jako chatpeny, které se snaží několik firem vyvinout a dodávat k mobilním telefonům, funguje ale maličko jinak. </p>

<p>
<IMG height=115 alt="Logitech io" src="/wp-content/uploads/logitechio.jpg" width=115 align=right>Především io i píše - plní se normálními inkoustovými bombičkami. Pokud chcete, aby rozpoznávalo rukou psané písmo, musíte s ním ale psát na speciální papír, na němž jsou mikrotečky. Ty snímá optický senzor a podle toho poznává, co a jak píšete. Vestavěná paměť pera je schopná pojmout až čtyřicet stránek poznámek, stačí pak pero vložit do "kalamáře" připojeného přes USB k počítači, stisknout synchronizační tlačítko a uložené stránky se přenesou do PC. </p>

<p>
Jednotlivé stránky (ano, musí se koupit bloky a papíry od Logitechu) mají zaškrtávací okénka a můžete zaškrtnout, že právě píšete email, to-do nebo kalendářový záznam či jen tak píšete text. Podle tohoto zaškrtnutí se text při synchronizaci propašuje do té správné aplikace - text se uloží ve Wordu, email se odešle Outlookem či Notesem, to-do se přilepí jako virtuální post-it lístek na displej atd. </p>

<p>
Logitech io má být pomocí externího software schopno opravdu rozpoznávat rukou psané poznámky a texty. Zda si poradí i s češtinou, to netuším, ale spíše pochybuji. Logitech io stojí 200 dolarů a další informace včetně nákupu jsou na stránkách <A href="http://www.logitechio.com/">www.logitechio.com</A> - pokud si to někdo koupíte, ozvěte se :)</p>
