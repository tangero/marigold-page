---
ID: 242
author: Patrick Zandl
layout: post
oldlink: 'https://www.marigold.cz/item/vyprava-na-hrady-skoncila-uspechem

  '
post_date: 2003-04-20 09:10:00
post_excerpt: ''
published: true
summary_points:
- Autor navštívil hrad Ronov a zhodnotil stav vegetace po svém zásahu.
- Doporučuje dvoudenní výlet vlakem z Prahy do Blíževedel s návštěvou Ronova a Hřídelíku.
- Trasa zahrnuje i Úštěk, Helfenburg a cukrárnu U bílé paní s levnou kávou.
- Doprava stojí okolo 300 Kč, ubytování je zdarma a trasa je vhodná i pro začátečníky.
title: 'Výprava na hrady skončila úspěchem :)

  '
---

<p>
Moje tradiční putování po hradech skončilo úspěšně, ačkoliv počasí nepřálo. Dita byla fascinována mojí šlechetnou nabídkou, že sebou nevezmu ani mobilní telefon a když se tím v práci pochlubila Maturáčovi, tento pravil, že tuto pohádku nezná, ale jestli je od Andersena, že bude jistě dobrá. Nakonec jsem slib dodržel <EM>(na to abych tahal v takovém dešti s sebou nového Samsunga V200 jsem žaludek neměl a navíc jsem ještě vypadal jako dobrák:)</EM> a tak jediný mobil s sebou měla Dita, abychom mohli situaci dokladovat odesláním MMS zprávy z Ronova. Maturáčovi samozřejmě nedošla protože&#160;jsme ji posílali přes T-Mobile, ale možná do konce pololetí dojde... <EM>(otázka, nevíte proč ty MMS zprávy u T-Mobile tak chcípají? Infolinka samozřejmě tvrdí, že vše je ok.)</EM></p>

<p>
Na Ronově jsem s potěšením konstatoval, že vymícení náletových dřevin na nádvoří, jež jsem provedl mečem před osmi lety bylo tak důkladné, že ještě letos tam vegetace bují dosti sporadicky. Při té příležitosti jsem si uvědomil, že onen památný meč posléze doputoval až k Fyzikovi a to bude jistě pro mnoho lidí z FreeCz.Netu nepříjemné :)</p>

<p>
<STRONG>Takže tip na dvoudenní výlet se spaním v přírodě</STRONG>, minimální investicí a maximální romantikou: zakoupíte lupen na vlak do Blíževedel, z Prahy jste tam za dvě, dvě a půl hodiny, na čugálu přestupujete v Lovosicích. V Blíževedlech podle toho, kdy tam dorazíte, vyrazíte na ten strašlivý kopec co se ztrácí v mlze, to je <A href="http://www.hrady.cz/index.php?OID=266" target=_blank>Ronov</A>&#160;<EM>(odkazy na detaily hradů&#160;na server Hrady.cz Jirky Čížka).</EM> Zde absolvujete prohlídku první zříceniny, dá to tak tři hodinky včetně pochodu. Následné ubytování doporučuji na <A href="http://www.hrady.cz/index.php?OID=350" target=_blank>Hřídelíku (Hrádečku), </A>je to kilometr od Blíževedel a jsou tam jeskyňky v pískovcové skále, kde se dá nocovat i za deště naprosto luxusně. Rezervace nejsou poskytovány! Pokud dorazíte večer, samozřejmě se rovnou ubytujete na Hřídelíku, je to hned za vesnicí, jdete po značce asi kilometr od nádraží. </p>

<p>
Druhý den si můžete dát pohodovou vycházku silnicí z Blíževedel do Skalky a odtud po značce na Úštěk, případně ještě stihnout včera vynechaný Ronov (stojí za to, to nesmíte minout). Trasa čítá řádově 12 km cesty krásným údolím a téměř pořád z kopce. Fakultativní výlet na <A href="http://www.hrady.cz/index.php?OID=356" target=_blank>Helfenburg</A> si nesmíte nechat ujít - hezky zrekonstruovaná zřícenina, rovněž moje oblíbená. V Úštěku, pokud zbude čas před odjezdem vlaku, dejte si kávičku a zákusek v cukrárně U bílé paní (cestou po značce na nádraží z náměstí) - jste-li z Prahy, ty ceny vás budou fascinovat (kávu za sedm korun, na to v praze fakt nenarazíte, leda v automatu). Pokud by vám trasa přišla krátká a bylo hezky, můžete se z Blíževedel rovněž vydat na kopce Husa a Vlhošť, tam ale nejsou zříceniny a na Vlhošti jsem jednou spal v bouřce bez spacáku, takže ho neoblibuji.</p>

<p>
Vcelku vás taková akce přijde na nějaké tři stovky na osobu za dopravu ČD, nejste-li majiteli slevenek, nula ubytování, minimum strava. Ještě to stihnete a je hezky, <STRONG>z Prahy můžete vypadnout rychle a užít si to.</STRONG> Terén zachycuje tato mapa, cesta je vhodná i pro pohodlné a počítačem zhýčkané. Pozor, chyták: když si trasu obrátíte a půjdete z Úštěka do Blíževedel, ne opačně jak navrhuji, tak zase půjdete celou cestu do kopce :) <A href="http://mapy.atlas.cz/aquariusnet/frm_map.asp?S_LAYERS=&amp;S_CT=mapy&amp;S_LANG=CZ&amp;S_BGC=%232165C6&amp;S_PTRDS=AtlasCR&amp;S_CY=736418&amp;S_ID=1594&amp;S_SX=984246.6666666666&amp;S_IS_IE=True&amp;S_NW=1&amp;S_IMGW=450&amp;S_OVERLAY=&amp;S_UserID=&amp;S_ID_SM=15580&amp;S_NAME=Autobusov%E9+zast%E1vky+Bl%ED%9Eevedly+%5B%2ACZ%2DCL%5D%2C%2C%9Eel%2Est%2E&amp;S_LAY=200102&amp;S_PTRSC=64000&amp;S_PTRY=736418&amp;S_IMGH=700&amp;S_PTRX=984376&amp;S_PTR=1&amp;S_NH=2&amp;S_CX=984376&amp;S_SC=64000&amp;S_SY=734580&amp;S_DS=AtlasCR&amp;S_ROUTEID=0&amp;NW=2&amp;NH=2" target=_blank>Mapa zde</A>. &#160;</p>

<p>
Komu by tento tip nestačil, <STRONG>může ještě navštívit nový server bratrů Turků </STRONG><A href="http://www.horydoly.cz/" target=_blank><STRONG>Hory doly</STRONG></A> ...</p>