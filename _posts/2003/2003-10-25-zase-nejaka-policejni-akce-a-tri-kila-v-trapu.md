---
ID: 613
author: Patrick Zandl
layout: post
oldlink: 'https://www.marigold.cz/item/zase-nejaka-policejni-akce-a-tri-kila-v-trapu

  '
post_date: 2003-10-25 18:48:00
post_excerpt: ''
published: true
summary_points:
- Pardubická trasa se z roku 1997 do 2003 prodloužila z 1:10 na 2:30.
- Chlumec nad Cidlinou je kritický bod trasy kvůli semaforům a absenci obchvatu.
- Přezouvání pneumatik v Rudné trvalo dvě hodiny kvůli vytíženosti pneuservisu.
- Řidič dostal pokutu 300 Kč za prasklinu na čelním skle u svého bydliště.
title: Zase nějaká policejní akce – a tři kila v trapu  - (
---

<p>
V pátek jsem jel do Pardubic a zpět, všechno navečer, v nejhustším provozu. Na pardubické trase důvěrně sleduji narůstající automobilový provoz - zatímco v roce 1997 jsem ji jezdil za hodinu a deset minut, o šest let později ji s podstatně lepším autem jezdím za dvě a půl hodiny. To všechno prosím po stejné trase - dálnice na Poděbrady, pak státní silnice přes Chlumec nad Cidlinou, odbočit v Novém městě. Nejtragičtější je úsek od dálnice do Nového města - auta tu jezdí s dvoumetrovými rozestupy, předjíždět se v pátek večer prakticky nedá, protože když začnete předjíždět, šňůra aut se uzavře jako voda. Většinou auta jezdí i dost svižně na to, abyste ani předjíždět neměli chuť, jenže deset kilometrů před Chlumcem se začnou projevovat v Chlumci instalované semafory a celá ta řada aut a kamionů se prakticky zastaví. Pokud urychleně nedobudují tu dálnici nebo alespoň obchvat kolem Chlumce, odhaduji, že do dvou let srovnají rozzuření motoristi Chlumec se zemí. Těch deset kilometrů až za prokleté semafory v Chlumci trvalo tři čtvrti hodiny. Ale chápu, že místním se moc nelíbí, mít město rozdělené nepřetržitým proudem aut - silnice je hlavním tahem nejenom na Pardubice a Hradec, ale hlavně do Polska a polští řidiči nám svoji nevrlost dávají dost vyžrat. </p>

<p>
Na cestu jsem si nechal přezout zimní pneumatiky, trvalo to dvě hodiny, pneuservis Šafránek v Rudné narvaný až po střechu. Ty dvě hodinky jsem strávil tak, že jsem si dojel do IKEA Zličín na oběd a pak jsem si chtěl v Datartu na Zličíně sednout k internetu. Nefungoval tam, podařilo se mi připojit jen na nějaký ad-hoc adaptér. Přejel jsem do KFC na Zličíně a situace se opakovala. Tak nevím, jestli to tam Telecomu zatím nefunguje vůbec, nebo to jen v pátek spadlo. </p>

<p>
Když jsem mírně po desáte přijížděl na Luka, kde bydlím, zastavil mne deset metrů před odbočkou k domu policajt a vysvětlil mi, že pokračuje bezpečnostní akce zaměřená na prevenci. Dal mi dýchnout, zkontroloval doklady a auto. Nepil jsem, jel jsem přiměřenou rychlostí (na tempomatu jsem nastavil 73 km/h v místě, kde je sedmdesátka) a vyfasoval jsem tři stovky pokuty. Za to, že mám na čelním skle prasklinu. Pravda velkou, ale dost mne to namíchlo a policistovi jsem to sdělil. Byl slušný, dal mi několik tipů, jak a kde si to nechat spravit, tak jsem mu dal tři stovky a vzal jsem to jako placený informační servis. Ach jo...</p>