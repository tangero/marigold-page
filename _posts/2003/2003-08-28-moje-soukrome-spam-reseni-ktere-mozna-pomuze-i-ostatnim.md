---
ID: 464
title: 'Moje soukromé spam řešení, které možná pomůže i&nbsp;ostatním'
author: Patrick Zandl
post_excerpt: ""
layout: post
oldlink: >
  https://www.marigold.cz/item/moje-soukrome-spam-reseni-ktere-mozna-pomuze-i-ostatnim
published: true
post_date: 2003-08-28 12:16:00
---
<p>
Spam, nevyžádané emaily, jsou mor internetu. Definitivní řešení proti němu zatím neexistuje, ale třeba vám pomůže něco, co dobře funguje pro mne. </p>

<p>
Když jsem odcházel z Mobil Media, rozhodl jsem se nepoužívat svoji email schránku v doméně <EM>mobil.cz</EM> právě z důvodu jejího naprostého profláknutí pro spamery. Denně jsem dostával několik stovek spamů a prakticky se s mojí schránkou nedalo pracovat. A protože jsem měl doménu <EM>Marigold.cz</EM>, rozhodl jsem se, dostatečně spamery poučen, pro moje soukromé antispamové řešení. </p>

<p>
Řešení je v podstatě jednoduché. Potřebujete mít pro sebe jednu doménu <EM>(stačí i doména třetího řádu, ale druhého řádu je samozřejmě lepší),</EM> kterou nazývám obětní <EM>(u mne marigold.cz).</EM> A všechny emaily zaslané do této domény si necháte posílat do jedné email schránky. Já tu schránku mám ve své pracovní doméně cinetik.cz. </p>

<p>
Nu a nyní to kouzlo. Kdykoliv musíte na webu vyplnit svoji email adresu, vyplnujete email adresu z vaší obětní domény a před zavináč napíšete jméno serveru, kde tu adresu vyplňujete. Například pokud píšu do diskuse na Lupě, mám email <A href="mailto:lupa@marigold.cz">lupa@marigold.cz</A>. Pokud tuto adresu nějaký spamer vyčmuchá, jednoduše v email klientovi všechny emaily došlé na tuto adresu rovnou přesouvám do složky SPAM. Na Lupě pak začnu používat <A href="mailto:lupa2@marigold.cz">lupa2@marigold.cz</A>. Tím také poznáte, na kterém serveru se vaše adresa proflákla. Pokud ten server navíc deklaruje, že Vaše adresa se nikde nepublikuje a pak vám na ni přijde email od někoho jiného, víte že s tou firmou je to nějak divné (to už není případ Lupy!).</p>

<p>
Na tomto serveru mám uvedenou adresu <A href="mailto:marigold@marigold.cz">marigold@marigold.cz</A> a bude pro ni platit podobný postup, jako u Lupy - na celém serveru je uváděna jako proměnná, kterou mohu kdykoliv změnit a změní se všude na serveru. A <STRONG>moje pracovní email schránka v doméně Cinetik se nikde nepublikuje</STRONG>, to je adresa, kterou na webu nikdy nikde neuvádím a je pouze nastavená v mém email klientovi, takže pokud někomu píšu, píšu mu z této adresy. On mi pak odpovídá na tuto adresu, kterou nijak neblokuji.&#160; </p>

<p>
Celá záležitost <STRONG>má samozřejmě své mušky</STRONG>. Pokud odhlédnu od potřeby pořídit si na to doménu (stačí třetího řádu!), tak si přeci jen musíte trochu pamatovat, kde jste jaký email použili. Navíc se samozřejmě může stát, že moji pracovní adresu nějaký mizera do nějaké databáze zadá, ale proti lidské demenci se ochráníte už jen velmi těžko.&#160; Jinak to docela dobře funguje a potřebujete k tomu jen velmi málo odborných znalostí a speciálního software. </p>
