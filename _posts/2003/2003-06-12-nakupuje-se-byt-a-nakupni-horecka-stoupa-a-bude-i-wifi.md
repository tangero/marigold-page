---
ID: 358
author: Patrick Zandl
layout: post
oldlink: 'https://www.marigold.cz/item/nakupuje-se-byt-a-nakupni-horecka-stoupa-a-bude-i-wifi

  '
post_date: 2003-06-12 08:16:00
post_excerpt: ''
published: true
summary_points:
- Dita, Vreco a vypravěč kupují byty v lokalitě s poetickým názvem.
- Cihlová zástavba vyžaduje hlubokou kapsu, zjistili kupující.
- Rezervace bytu způsobila zmatek kvůli volání na různé pobočky.
- Vreco řešil rychlost internetu jako hlavní starost s novým bytem.
title: "Nakupuje se byt a nákupní horečka stoupá…a bude i WiFi"
  :)
---

<p>
Posledních několik týdnů se věnujeme shánění bytu, neboť se Dita rozhodla, že nový byt by se jí líbil a tak že si ho koupí. Po mnoha úvahách a rozhodováních se přidal i Vreco, který se rovněž dostal do nálady, že si koupí byt a nakonec jsme vybrali i lokalitu. Zajímavé je, že lokality mývají poetická jména jako Na hrádku, U rokytky, Zelený palouk (to je ta naše) a nikdy ne U výpadovky, Mezi železničními koridory nebo Nedaleko skládky - to byl první marketingový poznatek. Druhý marketingový poznatek byl, že pokud nechcete bydlet v modernějším paneláku, ale v nějaké rozumnější a ne zcela typické cihlové zástavbě, už musíte sáhnout hodně hluboko do kapsy. A třetí poznatek byl, že jsme s Ditou a Vrecem rození odborníci na vytváření zmatků, zejména pak v IPB Real.</p>

<p>
Námi vybraný byt totiž bylo třeba rezervovat. Jal jsem se volat na číslo paní z vizitky, jenže to nešlo. Mezitím na ICQ Vreco podstrčil jiné číslo, to jsem předal Ditě, aby tam zkoušela nezávisle na mne zavolat. Když jsem se konečně realitní agentce dovolal já, sdělila mi, že si to právě nějaká paní rezervovala. Za chvíli mi volala Dita, že si to zároveň s ní rezervoval nějaký chlápek a že jsme v pořadí. Začala ve mne hlodat podezíravost, přeci jen mi nepřišlo, že o ty větší byty byla taková pranice - a jak by ne, druhý den se ukázalo, že ten chlápek jsem byl já, paní byla Dita a že jsme každý volali na jinou pobočku. Samozřejmě lidi na pobočce to mrzelo, protože z toho nepochybně mají provizi, ale pak jsme udělali nějaké šachy, na druhou pobočku jsme zapropagovali Vreca jakožto nákupčího dalšího bytu a tím to bylo vyřešeno. A my dneska jdeme podepsat smlouvu. </p>

<p>
Je zajímavé, že Vrecova první starost s bytem ani tak nebyla, jestli bude mít dost peněz, ale hlavně <STRONG>jak rychlou přípojku internetu tam sežene</STRONG>. Poté, co ho Bořík ujistil <EM>(bydlí zde již dva roky), </EM>že zde je UPC, vyjádřil se Vreco o přenosové rychlosti značně pohrdavě, jestli jsem to dobře pochopil, tak by mu stahování filmu trvalo déle, než je ochoten unést. Naštěstí za chvíli Vreco našel nějakého dobrovolníka, který tam přivede minimálně dvoumegabit, s čímž Vreco je ochoten žít. Mne pouze informoval, abych šel projektovat WiFi síť, kterou si spolu budeme sdílet jednak linku, jednak si s ní budeme sdílet další (jistěže legální) data :)</p>

<p>
Jak asi chápete, posledním problémem podobného projektu Kulový blesk zahrnujícího nákup bytů, jsou finance. Pokud někdo nemáte aktuální zájem koupit Marigolda za několik milionů korun, přichází na řadu plán B a to přemluvit nějakou banku, že je príma nápad Ditě a Vrecovi ty peníze půjčit, ještě lépe pak dát. Uvidíme, jak velký bude zájem - Vreco soudí, že když tu banku navštívíme v noci, půjde projednávání úvěru rychleji a peníze můžeme ihned odnést :)&#160;Pravda je, že ty lidi co si vzali u CityBank úvěr 160 mega podobným způsobem taky nechytili a jak to tak sleduji, už je nechytí - nemáte na ně někdo kontakt? Opsal bych si jejich business plán :)</p>