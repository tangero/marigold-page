---
ID: 462
author: Patrick Zandl
layout: post
oldlink: 'https://www.marigold.cz/item/tiskova-zprava-t-mobile-k-mda-ii-mne-naplnila-optimismem

  '
post_date: 2003-08-27 17:33:00
post_excerpt: ''
published: true
summary_points:
- T-Mobile MDA II je kritizován za marketingové nesmysly v tiskové zprávě.
- Třípásmové PDA a VGA fotoaparát jsou příklady nesmyslných marketingových formulací.
- PocketPC dle autora nezrychluje práci s poštou pro běžné POP3 účty.
- Microsoft MDA II bude k vidění na Invexu, což je jediná relevantní informace.
title: "Tisková zpráva T-Mobile k MDA II mne naplnila optimismem…"
---

<p>
...optimismem z toho, že humoristé ještě nevymřeli. T-Mobile se chlubí novým MDA II, který se představuje na IFA veletrhu v Berlíně. Z tiskové zprávy si dovolím vyjmout několik marketingových výstřelů do davu, kterým už opravdu nelze než se pousmát.</p>

<p>
<EM>"T-Mobile MDA II je třípásmový PDA s vestavěným VGA fotoaparátem,"</EM> hlásí hned třetí titulek sumarizující zprávu. Jak vypadá třípásmové PDA? Jaká tři pásma PDA používají? Pokud nevíte, napovím: autoři tím chtěli vyjádřit, že v PDA je telefon a ten zvládá pásma 900/1800/1900 MHz pro GSM. Také spojení VGA fotoaparát je tak čengliš, až to bolí. </p>

<p>
I dále se pokračuje z ostra: <EM>PDA s vestavěným telefonem s podporou GPRS a novými multimediálními funkcemi, díky nimž se tento přístroj stane nutností pro každého manažera.</EM> Je takové PDA opravdu nutnost? </p>

<p>
A rány do hlavy neustávají:&#160;<EM>Díky strategické spolupráci se společností Microsoft je MDA II vybaven novým operačním systémem společnosti Microsoft, Windows Mobile 2003 for Pocket PC Phone Edition. Uživatelé tak mohou přijímat, vytvářet a zasílat elektronickou poštu snadněji a rychleji než kdykoliv předtím.</EM> Je to nesmysl - použití PocketPC neovlivní, jak rychleji můžete přijímat, vytvářet a zasílat poštu. Mohou ovlivnit komfort práce s ní, ale ne rychlost. A po pravdě řečeno, nepřišlo mi, že uživateli normálního POP3 účtu by PocketPC přinesla něco extra. </p>

<p>
Ještě jedna velkorysá věta za všechny: <EM>Velkoryse pojatá paměť RAM o kapacitě 128 MB umožňuje přístup i k velkým souborům.</EM> Chtěl jsem se podívat, který to expert tuto tiskovou zprávu vytvořil a tak jsem si ve Wordu dal volbu Vlastnosti. A jako autor je zde uveden jakýsi <EM>Ein geehrter Microsoft-Kunde</EM> z firmy <EM>Laycom</EM>. </p>

<p>
Co dodat? <STRONG>Takovéto tiskové zprávy jsou mor jak pro novináře, tak pro firmu.</STRONG> Firma ze sebe u lidí, kteří do problému trochu svítí, udělá blbečka. A novináři, kteří problému tolik nerozumí, zase z pojmů jako <EM>Velkoryse pojatá</EM> a <EM>Snadněji a rychleji než kdykoliv</EM> před tím pochopí, že takovou zprávu do novin nemohou překopírovat Copy &amp; Paste a že by ji museli přepsat, na což se necítí - a vyhodí ji. Nevím jak vás, ale mne napadlo, že když se výrobek musí takhle halasně vychvalovat, asi bude stát hodně za houby. Ostatně, ono předcházející <EM>"velmi úspěšné MDA"</EM> mi přišel jako propadák. </p>

<p>
<STRONG>Prý tento MDA II zázrak bude k vidění na Invexu ve stánku Microsoftu</STRONG>. Alespoň jedna zajímavá a důležitá informace z celé tiskové zprávy - Microsoft ani letos nezrušil svoji účast na Invexu.</p>