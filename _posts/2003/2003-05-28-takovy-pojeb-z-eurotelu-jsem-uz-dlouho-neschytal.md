---
ID: 324
author: Patrick Zandl
layout: post
oldlink: 'https://www.marigold.cz/item/takovy-pojeb-z-eurotelu-jsem-uz-dlouho-neschytal

  '
post_date: 2003-05-28 22:54:00
post_excerpt: ''
published: true
summary_points:
- Eurotel manažer zuřivě volal kvůli zprávě na Mobilmanii o rušení GPRS paušálu.
- Autor zprávu o GPRS paušálu získal z neveřejné konference a e-mailu.
- Autor neví, zda Eurotel zruší GPRS paušál, má pouze mnoho předpokladů.
- Autor se chystá zveřejnit informace o GPRS paušálech u jiných operátorů.
title: "Takový pojeb z Eurotelu jsem už dlouho neschytal…"
---

<p>
Jdu si tak v klidu po ulici, v taštičce mám hromadu DVDček pro Cinetik a zcela bezelstně přijmu příchozí hovor do headsetu. Řev jednoho z manažerů Eurotelu mi vyrazil headset z ucha, což způsobilo, že jsem se chvíli neorientoval, za co jest na mne řváno. Měl jsem v podstatě oficiálně prohlásit, že Eurotel ruší GPRS paušál. Nakonec, těsně před tím, než reproduktor telefonu umřel, jsme si vyjasnili sled událostí. Zprávu z Marigolda o GPRS dal někdo <A href="http://www.mobilmania.cz/Bleskovky/F.asp?ARI=104764&amp;HID=1&amp;CAI=2097" target=_blank>na Mobilmanii </A>a přepsal ji tak, jako by Eurotel paušál rušil. Člověk z Eurotelu to zmerčil, zprávu z Marigolda moc nečetl, ale dost na to, aby pochopil, že původ informace je ode mne. A tak neleni, vytočil moje numero a chtěl mi prorazit bubínek. Co na tom, že jsem jasně psal, že je to můj odhad... </p>

<p>
Člověku z Eurotelu se nedivím, jest to jeho práce. Jak to bylo na Mobilmanii, už také nezjistím, na internet jsem se dostal pozdě večer a soudě dle diskuse byla zpráva změněna, takže je zbytečné nad tím dumat. Snad jen toliko: zprávu jsem dostal z neveřejné konference věnované marketingu GPRS a také vyjádření jednoho ze zaměstnanců finského operátora DNA jsem dostal následně emailem, kdybych se chtěl kasat, řeknu rovnou "exklusivně". Navíc jsem blbě přepočítal kurz finské marky k euru (o dvacet centů...). Abychom si to shrnuli, <STRONG>já NEVÍM, zda Eurotel zruší GPRS paušál,</STRONG> jen mám mnoho předpokladů si to myslet. Ostatně sám Eurotel není nijak rozhodnut, co s ním (když odečtu silácká tisková vyjádření, která by k tomu jistě podal a která nemají pražádný vztah k realitě). Zato vím, že od paušálu ve světě operátoři ustupují a mají k tomu mnoho ekonomických důvodů. Diskutéru na Mobilmanii je mi opravdu líto, ale žijí někde mimo realitu. </p>

<p>
Na druhou stranu mne to přimělo podívat se, kde všude GPRS paušál je a co si o tom operátor myslí. Až bude čas, někam to vyvěsím. </p>