---
ID: 498
author: Patrick Zandl
layout: post
oldlink: 'https://www.marigold.cz/item/pixi-updatoval-zjisteni-o-ruseni-ism-pasma-na-kladne

  '
post_date: 2003-09-11 13:32:00
post_excerpt: ''
published: true
summary_points:
- Pixyho příspěvek o rušení ISM pásma na Kladně vyvolal reakci KLFreeNetu.
- KLFreeNet občanské sdružení se distancuje od rušení a obcházení zákonů.
- Původní komunitní síť KLFreeNet se rozdělila na sdružení a samostatné skupiny.
- Rozlišování mezi budovateli sítě ze zájmu a hledači výdělku je obtížné.
title: "Pixi updatoval zjištění o rušení ISM pásma na Kladně"
---

<p>
Včerejší Pixyho příspěvek týkající se rušení ISM pásma na Kladně neušel pozornosti lidí, o kterých se původně Pixy domníval, že to mají na triku. A tak to probrali a snad si to i trochu vyjasnili. <STRONG>Pixy k tomu píše:</STRONG></p>

<p>
Děkuji zástupcům kladenského <A href="http://www.klfree.net/">KLFreeNetu</A> za dodatečné osvětlení situace. Jak jsem se dozvěděl, nejedná se v žádném případě o jejich antény a rušení z jejich strany, neboť se snaží jednat co možná důsledně v mezích zákona. Pro mě to nebylo moc přehledné, ale teď už v tom snad mám trochu jasněji:</p>

<p>
Na Kladně existovala veřejná komunitní síť, která se prezentovala na stránkách <A href="http://www.klfree.net/">klfree.net</A> a jejíž členové komunikovali v rámci <A href="http://www.czfree.net/forum/forumdisplay.php?forumid=45">diskusního fóra CZFreeNet</A>. I v rámci těchto diskusí někteří jedinci debatovali o umísťování "černých" antén, o vyhýbání se kontrolám a postihům atd. Na tyto jejich stránky jsem se koukal jen příležitostně a byl to pro mně prostě "KLFreeNet". Jenže z této otevřené komunity nedávno vzniklo nově ustavené <EM>občanské sdružení KLFreeNet</EM> &#8212; a současně se od ní taky oddělilo i několik samostatných skupin a jednotlivců, kteří dál <EM>jedou na vlastním písečku.</EM> A máslo na hlavě mají patrně oni. <EM>Občanské sdružení KLFreeNet,</EM> kterému se tímto omlouvám, prohlašuje, že se zmiňovaným rušením signálu a obcházením zákonů nemá nic společného.</p>

<p>
Toliko Pixyho komentář. Já k tomu jen dodávám, že je dobře, když chyba není na straně stavitelů komunitní sítě a od garážových rádobypodnikatelů se to bohužel dá čekat. Znovu je ale jasně vidět, <STRONG>jak těžké je někdy&#160;rozlišovat obě skupiny</STRONG> - skupinu lidí, kteří staví síť ze zájmu a pro radost svoji a svého okolí a skupinu lidí, kteří doufají, že se vlakem komunitních sítí svezou k relativně jednoduchému výdělku. </p>