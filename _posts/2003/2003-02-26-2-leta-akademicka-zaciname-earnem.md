---
ID: 1066
author: Patrick Zandl
layout: post
oldlink: 'https://www.marigold.cz/item/2-leta-akademicka-zaciname-earnem

  '
post_date: 2003-02-26 12:13:00
post_excerpt: ''
published: true
summary_points:
- FidoNET byla první počítačová síť v Československu, amatérská a nekomerční.
- EUNet dorazila do Prahy v květnu 1990, propojovala Unixové počítače.
- EARN, evropská odnož BITNETu, začal fungovat na ČVUT v říjnu 1990.
- února 1992 proběhlo slavnostní připojení Československa k internetu.
title: '2. Léta akademická: začínáme EARNem'
---

První počítačové sítě u nás - Fidonet a EARN...

<!--more-->

<H4>Léta akademická </H4>
<p>
Pro českou republiku začíná být internet aktuální až v roce 1990, kdy Sametová revoluce v listopadu 1989 odstranila komunistickou nevoli ke komunikaci s "dekadentním západem". Jenže stav telekomunikační infrastruktury nebyl po dlouhou dobu na takové úrovni, aby bylo možno budovat podobně ambiciosní projekty, jakými v té době udivovaly svět USA a západní Evropa. České počátky byly podstatně skromější a po dlouhou dobu nebylo možno přemýšlet o komerčním využívání internetu v České republice (totéž platílo i o Slovensku). 
<p>
Vůbec první počítačovou sítí, která do Čech dorazila, byl <STRONG>FidoNET </STRONG>- tehdejší Československo se do něj zapojilo ještě v roce 1989. FidoNET byl a dosud je ryze amatérskou sítí (ve smyslu slova nekomerční a vládou nepodporovanou), které pro provoz stačí klasické telefonní linky. A protože FidoNET se svojí strukturou přeci jen významně liší od internetu a protože se stal podhoubím důležitý pro další vývoj českého internetu, zastavíme se u něj o něco podrobněji. 
<p>
Hned nato, v květnu 1990, se do Prahy dostává síť<STRONG> EUNet</STRONG> propojující zejména Unixové počítače. Také ona vystačí i s komutovaným (tedy po klasické telefonní lince vytáčeným) připojením. 
<H4>Začínáme s EARNem </H4>
<p>
V říjnu 1990 začal na ČVUT v Praze pracovat první český uzel sítě EARN (European Academic and Research Network), evropské odnože BITNETu.. Pražské univerzity se tak propojují s ostatními univerzitami v Evropě i v Americe. EARN neposkytoval interaktivní služby, ale pouze služby založené na dávkovém přenosu dat - elektronickou poštu, přenos souborů. Díky tomu vystačil s relativně malou přenosovu kapacitou - z počátku byl první uzel EARnu připojen do rakouského Lince pouze pevnou linkou o kapacitě 9600 bps. Linku pronajímala Správa pošt a telekomunikací, budoucí SPT Telecom, Český Telecom. 
<p>
O rok později se datují první pokusy s přístupem do internetu. V listopadu 1991 je totiž pevný okruh EARNu do Lince posílen o podstatně lepší modemy firmy Motorola, na nichž bylo možno zvýšit rychlost na 19200 bps. Tyto modemy byly zároveň vybaveny o multiplexory, takže tento fyzický okruh byl rozdělen na dva logické kanály po 9600 bps. Jeden logický okruh používá nadále EARN a druhý je používán pro přístup na internet. 
<p>
Nevýhodou tohoto řešení byla nemožnost inteligentního sdílení fyzického pásma. V okamžiku, kdy internetové spojení bylo zahlceno a EARN kapacitu linky nevužíval, nemohl internet rozšířit kapacitu svého přenosového kanálu na úkor EARNu. A opačně. Tento problém se vyřešil v lednu 1992, kdy byl na ČVUT nainstalován první router (multiprotokolový směřovač) firmy Cisco. Router sice jijiž umožnil podstatně efektivnější sdílení pronajatého pásma, na větší využívání internetu ovšem nestačil. Internet v české republice tedy i nadále byl spíše popelkou a předmětem okukování ze strany několika málo jedinců. 
<p>
<STRONG>Slavnostní připojení Československa k internetu proběhlo 13. února 1992</STRONG> a tak pokud bychom měli stanovit přesné a co nejvíce smysluplné datum narození českého internetu, s klidem bychom mohli sáhnout po tomto datu. </p>