---
ID: 585
author: Patrick Zandl
layout: post
oldlink: 'https://www.marigold.cz/item/zase-doma-a-reakce-na-wifi-knihu

  '
post_date: 2003-10-15 11:08:00
post_excerpt: ''
published: true
summary_points:
- Autor se vrátil z Ženevy a chystá se pracovat a publikovat články.
- WiFi kniha získala ohlas na Pavlově zápisníku, autor reaguje na recenzi.
- Výpočet přenosové trasy je důležitý, ale WiFi má omezené možnosti.
- Konfigurace Linksys routeru v knize je praktický příklad nastavení.
title: Zase doma a&nbsp;Reakce na WiFi knihu&#8230;
---

<p>
Tak jsme se dokodrcali z Ženevy domů, přes zapráskané německé dálnice a švýcarské nehodové štrůdly. Jsem mrtev, jdu se snažit vykazovat nějakou práci do Cinetiku, poslal jsem dva člány do Mafry, jeden už visí, druhý přijde na Palmare.cz snad zítra a je o Samsungách s PalmOS. Materiálu mám na dvacet dalších, chuť na žádný, takže jde o to, zda zvítězí moje nechuť nebo Trndova a Vrecova vemlouvavost. </p>

<p>
Konečně jsem narazil na nějaký ohlas na WiFi knihu a to <A href="http://www.cetoraz.info/pavel/index.shtml?slice_id=46ebb418e3a4d75e156d48629daf376f&amp;encap=false&amp;x=804" target=_blank>na Pavlově zápisníku</A>. Vypadá to, že autorovi minirecenze kniha k něčemu byla, pozastavuje se nad výpočty vlivu prostředí na přenosovu trasu a popis konfigurace Linksys routeru. Tak to tu osvětlím.</p>

<p>
Výpočet přenosové trasy je důležitá věc praktikovaná v mikrovlných spojích od nepaměti. Takovým výpočtem ověříte, zda vůbec má smysl trasu začít propojovat a pokud ano, jakou techniku máte nakoupit. Pavlem zmíněný vzorec korekce vlivu zalesnění patří mezi empirické (=zkušeností odvozené) vzorce ITU-R a uvedl jsem ho proto, že je to velmi častý příklad problému s přenosovou trasou, kdy si člověk v mapě odečte výšku překážejícího kopce, ale zapomene, že je tam ještě hustý les. </p>

<p>
Takových vzorců pro výpočet vlivů je hodně, původně jsem do knihy zapracoval asi desetistránkovou kapitolu věnovanou jen těmto vzorcům, jenže když jsem si do svého příkladu přenosové trasy, v níž byly tři menší kopečky, vyzkoušel dosadit reálná WiFi čísla, vyšlo mi, že taková trasa je nepoužitelná. A to je problém s WiFi: jeho výkony a zisky nejsou pro složité trasy vhodné, proto jsem kapitolu vyhodil a nechal tam jen jednoduchý příklad s jedním kopcem a lesem na něm, protože to je to, co WiFi při troše dobré vůle může zvládnout. Vypadá to humorně, počítat, jak sníží kvalitu trasy hustý déšť, jenže když chcete dělat slušnou síť, bez trocha matematiky se neobejdete :)</p>

<p>
<STRONG>Konfigurace Linksys routeru se</STRONG> v kapitole objevila proto, že jsme s vydavatelem chtěli do knihy dát nějaký praktický příklad, aby to nebyla jen čistá teorie. A Linsys router se k tomu hodil, obsahuje spoustu funkcí, které jednou stejně budete nastavovat a na jiných routerech se jmenují podobně. A ruku na srdce, kdo z vás ví, co je to RTS Treshold? Kapitola s konkrétním příkladem konfigurace ukazuje, kde a jak co nastavit - a to včetně advenced menu, což je přesně to, co firemní materiály v češtině nepopisují, jen ty na PDF na CDčku. </p>

<p>
Sám jsem v knize našel několik chyb, které mi utekly, například se odkazuji na obrázek iTec Gold přístupového bodu, jenže ten si vzal Péťa než jsem ho vyfotil a je tam místo toho Z-com a já dummkopf jsem to neopravil. A ještě nějaké takové podobné drobnosti tam mám asi tři, pokud jste někdo našli faktickou chybu, dejte vědět, budu rád. Stejně tak za názory, co vám v knize chybělo a co by tam mělo být pro příště...</p>