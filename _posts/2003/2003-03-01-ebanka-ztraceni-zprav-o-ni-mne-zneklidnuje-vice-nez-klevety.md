---
ID: 129
author: Patrick Zandl
layout: post
oldlink: 'https://www.marigold.cz/item/ebanka-ztraceni-zprav-o-ni-mne-zneklidnuje-vice-nez-klevety

  '
post_date: 2003-03-01 09:06:00
post_excerpt: ''
published: true
summary_points:
- eBanka fáma o problémech se šířila, autor ověřoval informace u známých a na fórech.
- Technet zprávu o eBance smazal, později ji šéfredaktor Vreco obnovil.
- iDNES a Fincentrum zprávu o eBance nezveřejnily, Měšec.cz odkazuje na tiskovou zprávu
  eBanky.
- Autor je znepokojen mizení informací o eBance z webů a hledá spolehlivou banku s
  internet bankingem.
title: eBanka -  ztrácení zpráv o ní mne zneklidňuje více, než klevety…
---

<p>
Včera se mne několik lidí ptalo, co je pravy na tom, že eBanka je v problémech, chystá se uzavírat atd. Obvolal jsem známé (maje v eBance účet), prošel jsem pár serverů, diskusních fór k tomu a nabyl jsem dojmu, že někdo si udělal "legraci" a pustil do světa fámu. Včera jsem v pohodě vyřídil pár bankovních operací a vyřídil dvě větší (předem plánované) platby a všechno jsem pustil z hlavy. </p>

<p>
Ráno jsem se šel podívat na Technet, jestli přibyla nějaká zajímavá reakce do diskuse o eBance. A ejhle - zprávu Technetu jsem už nenašel. Našel jsem <A href="http://www.technet.cz/rozbal_diskusi.html?diskuse=12793&amp;vsechny_r=0">diskusi k ní zde</A> a pak jsem dotazem u Vreca (šéfa zpravodajství) zjistil, že ji někdo smazal a Vreco ji <A href="http://www.technet.cz/zprava.html?zprava=21356">následně obnovil</A>.</p>

<p>
Pak jsem se šel podívat na iDNES, kde jsem měl velmi silný dojem, že jsem zprávu také viděl - a nic jsem nenašel. Fincentrum (to jsem včera neprohlížel) žádnou zprávu na téma eBanka a klevety nemá, jen Měšec.cz odkazuje na <A href="http://www.mesec.cz/?tiskovazprava=883">tiskovou zprávu eBanky</A>. Nic není ani na Kravinkách (pardon, Novinkách) ani na Lidovkách - tam ale ani nevím, jestli článek byl. </p>

<p>
Přiznám se, že místo fám (ty holt existují) mne hodně znepokojuje mizení informací ze serverů, kde předtím byly. Neříkejte mi, že takovou zprávu servery nepublikují a když ji publikují, jen tak samy o sobě ji stáhnou. Ach jo - <STRONG>jakou banku si dneska vybrat, aby u ní byl i internet banking a nešla za chvíli do frcu?</STRONG></p>