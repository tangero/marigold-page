---
ID: 765
author: Patrick Zandl
layout: post
oldlink: 'https://www.marigold.cz/item/nemecky-mobilcom-vraci-umts-licenci

  '
post_date: 2003-12-29 01:22:00
post_excerpt: ''
published: true
summary_points:
- Mobilcom vrací UMTS licenci v Německu a žádá zpět 7,14 miliardy eur.
- Německý regulátor nesouhlasí s vracením licence, podobný případ byl Quam.
- Vodafone a T-Mobile mají zájem o uvolněné frekvence v nové aukci.
- RegTP zahájil tendr na licenci frekvenčního spektra bývalé analogové sítě C-Netz.
title: Německý Mobilcom vrací UMTS licenci&#8230;
---

<p>
... a chce zpět své peníze. Na tuhle švandu jsem se tuze těšil. Nemluví se o tom, ale ví se o tom - operátoři, kteří si na aukcích zejména v Británii a v Německu nakoupili mastné 3G licence koumají, jak z problému vybruslit. V některých zemích (kde šlo o menší balíky) už to dopadlo tak, že pár operátorů licenci nezaplatilo, vrátilo a dohodlo se o tom, že budou prodávat síť svého dosavadního konkurenta přebarvenou do svých barev. V Německu a Británii operátoři jednali s místním regulátorem a vládou o odpuštění části plateb, čemuž se oba logicky bránili. </p>

<p>
Německému Mobilcomu povolily nervy jako první a oficiálně ohlásil, že UMTS licenci vrací a chce zpět své peníze. Tu v roce 2000 vydražil za 8,5 mld euro, nyní si nárokuje 7,14 mld Euro s poukazem, že jde o alikvotní část za nevyužitou dvacetiletou licenci. Licence totiž bude Mobilcomu formálně odebrána pro nesplnění podmínek pokrytí, Mobilcom svoji rozestavěnou síť prodal už před časem konkurenčnímu E-plus a na další stavbu se vykašlal. Nyní Mobilcom vyžaduje odebrání licence, ta totiž s nějakým vracením nepočítala. Německá licence požadovala původně start v roce 2002 a pokrytí 25 procent populace koncem roku 2003.</p>

<p>
Německému regulátorovi se to ale moc nelíbí, podobný postup už před časem zaujal i Quam (patřící španělské Telefonica Movile) - ten se na výstavbu prakticky úplně vykašlal a o licenci přišel rovněž. Britský Daily Telegraph již informoval, že o uvolněné frekvence by měli zájem stávající němečtí 3G operátoři Vodafone a T-Mobile, jenže se očekává, že celá nová aukce vynese za oba frekvenční pásy cca 100 milionů euro, tedy o hezkých pár miliard méně, než kolik za ně platil Quam/Mobilcom. <EM>Zdroj: </EM><A href="http://www.mobilcom.de/p_pm_presse_2250.html?shop_id=&amp;vp_nummer=&amp;w_code=" target=_blank><EM>Mobilcom.de</EM></A><EM>.</EM></p>

<p>
<STRONG>Mobilcom má důvod frekvence vracet</STRONG>: S UMTS je to stále nalevačku (Vodafone v Německu UMTS startuje jen s datovými přenosy)&#160;a navíc Mobilcomu aktuálně v pokladně sedm miliard euro chybí a jeho finančním potížím by vrácení licenčního poplatku značně prospělo.</p>

<p>
Mimochodem, německý regulátor RegTP v prosinci zahájil <STRONG>tendr na licenci frekvenčního spektra bývalé analogové sítě C-Netz</STRONG> (předchůdce GSM) v pásmu 450 - 455,74 MHz a 460 - 465,74 MHz). Bude zajímavé sledovat, kdo se o toto pásmo přihlásí a jakou službu v něm zájemci budou chtít nabízet. <EM>Zdroj: </EM><A href="http://www.regtp.de/aktuelles/start/fs_03.html" target=_blank><EM>RegTP</EM></A><EM>.</EM></p>