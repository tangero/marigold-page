---
ID: 687
author: Patrick Zandl
layout: post
oldlink: 'https://www.marigold.cz/item/vypadek-site-t-mobile-ho-pripravil-o-tisice

  '
post_date: 2003-11-24 07:33:00
post_excerpt: ''
published: true
summary_points:
- T-Mobile měl výpadek sítě minulý týden v pěti pražských částech.
- Jiří Michovský z Prahy kvůli výpadku sítě T-Mobile ztratil klienty a 18 tisíc korun.
- Právníci tvrdí, že finanční odškodnění klientů je v takových případech téměř nulové.
- Operátoři mobilních sítí nenabízejí SLA, na rozdíl od operátorů pevných linek.
title: Výpadek sítě T-Mobile ho připravil o&nbsp;tisíce
---

<p>
V Blesku jsem našel článek na téma výpadku sítě T-Mobile z minulého týdne (nebojte, Blesk nečtu, článek vypadl z monitoringu tisku).</p>

<p>
Neplánovaný výpadek mobilní sítě T-Mobile zkomplikoval život ve čtvrtek dopoledne řadě lidí. Jedním z nich je i Jiří Michovský z Prahy. Ten čekal na klienty v penziónu. Ti se mu ale nedovolali a ubytovali se jinde.</p>

<p>
<EM>"Jsem závislý na telefonu. Pokud mi přijedou zákazníci ze zahraničí, domlouváme si místo schůzky. Ve čtvrtek mi volali několikrát, a když jsem nebyl dostupný, našli si jiné ubytování,"</EM> uvedl Michovský. Na informační lince T-Mobile se o problémech se sítí dozvěděl až po několikerém přepojení.<EM> "Přišel jsem tak o 18 tisíc korun. V listopadu tu skoro nikdo není, propásl jsem možnost vydělat si na provoz penziónu,"</EM> dodal. Problémy potvrdila i Jiřina Vernerová z T-Mobile: <EM>"Měli jsme výpadek sítě zhruba v pěti městských částech Prahy. Problém byl zjištěn asi v osm ráno, kolem jedné hodiny odpoledne už mělo být vše v pořádku."</EM> Podle právníků je v takových případech možnost finančního odškodnění klientů ale téměř nulová. <EM>"Já se obávám, že v případě, že jsou služby poskytovány takto hromadně, peníze nedostanou. Je to přežitek z minulosti, kdy stát nechtěl platit za způsobené škody,"</EM> uvedl právník Oldřich Choděra. 
<p>
Moje poznámka: skutečně, telekomunikační operátoři se hromadně ve svých podmínkách zříkají odpovědnosti za to, že jimi provozovaná síť bude fungovat. Píší tam vždy jen něco o nejlepší vůli a snaze. Zajímavé je, že jim nestačí vůle a snaha platit, ale chtějí skutečné peníze. Na druhou stranu je třeba jim přiznat, že radiové sítě to mají problematické: zaparkuje vám před oknem kamion s chladícím návěsem a už máte problém se signálem... takže, co s tím? <STRONG>Operátoři pevných linek nabízejí SLA</STRONG> - Service Level Agreement, Dohodu o úrovni služeb, která takové problémy řeší. Mobilní nenabízejí nic, jen požadují...</p>