---
ID: 758
author: Patrick Zandl
layout: post
oldlink: 'https://www.marigold.cz/item/mobilita-v-bezdratovych-sitich-aneb-802-16e-versus-802-20

  '
post_date: 2003-12-23 10:00:00
post_excerpt: ''
published: true
summary_points:
- Článek na Lupě řeší mobilitu v bezdrátových sítích (802.16e vs. 802.20).
- Autor pochybuje o využití mobilní WLAN kvůli nedostatečnému pokrytí a integraci.
- MobileIP považuje autor za lepší řešení než tlačení bezdrátových sítí na mobilní.
- Mobilita v bezdrátových sítích nemá technické ani obchodní opodstatnění, radí autor.
title: Mobilita v bezdrátových sítích, aneb 802.16e versus 802.20
---

<p>
Pod názvem <A href="http://www.lupa.cz/clanek.php3?show=3156" target=_blank>Mobilita v bezdrátových sítích, aneb 802.16e versus 802.20</A> vyšel na Lupě článek Rity Pužmanové věnovaný problémům s mobilitou v bezdrátových sítích. Článek je zajímavý, věnuje se nejrůznějším záměrům a návrhům, jak dostat mobilitu do bezdrátových sítí. Na závěr je dokonce malá anketka, která z technologií pro mobilitu WLAN zvítězí: Roaming mezi mobilními sítěmi (GPRS/3G) a WLAN, MBWA podle 802.20. nebo Metropolitní bezdrátová komunikace podle 802.16a/e. </p>

<p>
Anketa teprve odstartovala a zatím všichni tři čtenáři hlasují pro GSM/WLAN roaming, jak by také ne, nic jiného zatím nefunguje a GSM/WLAN roaming známe spíše z doslechu, ale umíme si ho představit. <STRONG>Sám se ale ptám, zda vůbec mobilní WLAN použijeme.</STRONG> V současné době pokrytí není zdaleka takové, abyste mobilitu ve WLAN sítích nějak použili, protože než dosprintujete z jedné buňky do další, už máte dávno <EM>conection timeout</EM>. Neexistuje ani technické zázemí pro mobilitu integrující WiFi a další způsoby. Mobily integrující WiFi a GSM/3G se teprve ohlašují, takže mobilitu dnes zajišťujete ručně tím, že když vyjedete z WiFi pokrytí, vyměníte kartu v notebooku a připojíte se přes GPRS, šťastnější z nás mají Nokia D211 a nemusí nic měnit. V tomto okamžiku je ale jedno, jak jste na tom s mobilitou, protože vás stejně čeká ruční výměna karet a přepojování zařízení. </p>

<p>
Osobně bych si <STRONG>více sliboval od prostého zavedení MobileIP</STRONG>. Podpora v Linuxu, MacOS X a WinXP&#160; je dostačující, nižší Windows se už neprodávají a pro WiFi je stejně nejlepší notebook s Centrinem (=dodávaný s XP). Nic sofistikovanějšího zatím netřeba. </p>

<p>
Snaha tlačit bezdrátové sítě na pomezí sítí mobilních je podle mne směsná a nezodpovědná. Je to totéž, jako snažit se z DECT sítě udělat klasickou mobilní telefonní síť. K tomu bezdrátové sítě nikdy nebyly určeny a než se dodělají potřebné standardy, vše se zavede do výroby, patřičně padnou ceny a někdo tu síť také postaví, budeme mít i my v ČR dávno 3G terminály s rychlými daty. Možná nebudou tak rychlá jako WiFi/WiMax, ale na to, abyste si na nádraží stáhli poštu, zasurfovali na reklamou natučnělých stránkách a přehráli trailer StarWars 7 to bude stačit. </p>

<p>
<STRONG>3G sítě se nezpozdily jen tak pro nic za nic</STRONG>. Ukázalo se, že zavést je jednotné je obrovský problém, pro který se to ostatně nepodařilo. Ukázalo se, že vyvinout je technicky kvalitně a uživatelsky jednoduše, je problém, pro který se zdržují o téměř pět let. Ukázalo se, že je jednoduší ve vlaku udělat vlastní přístupové body (například AP pro WiFi) a ty z lokální vlakové sítě centrálně propojit do internetu, než se snažit přes metalizovaná okna vlaku a odlehlost vlakových tratí zajistit plnohodnotné rychlé mobilní připojení pro každého cestujícího jeho 3G/GPRS telefonem. </p>

<p>
Na co je nám tedy bezdrátová mobilita? Je to další zajímavý sen, je hezké zamyslet se nad tím, jak by vypadalo CzFree.Net jako bezdrátová mobilní síť. Ve skutečnosti se taková síť objeví v použitelné konfiguraci a ceně někdy v roce 2008 (a to v USA, ne u nás), tedy v době, kdy 3G vysokorychlostní sítě budou už několik let odzkoušené a na trhu. <EM>To je jako z příručky pro rizikové kapitalisty: naše společnost má skvělé a dokonalé řešení a nemá na trhu konkurenci. Vyjma firem IBM, Sun a Microsoft. Investujte do nás...</EM>&#160;</p>

<p>
<STRONG>Dobrá rada: zapomeňte na mobilitu v bezdrátových sítích,</STRONG> ušetříte si nejedno zklamání. Není pro ni ani technické ani obchodní opodstatnění. </p>