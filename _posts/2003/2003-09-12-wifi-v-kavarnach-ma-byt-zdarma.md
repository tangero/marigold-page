---
ID: 503
author: Patrick Zandl
layout: post
oldlink: 'https://www.marigold.cz/item/wifi-v-kavarnach-ma-byt-zdarma

  '
post_date: 2003-09-12 11:55:00
post_excerpt: ''
published: true
summary_points:
- WiFi v kavárnách by měla být zdarma, podobně jako sůl a pepř.
- Kavárník v USA vypíná WiFi jen v době oběda a večeře pro zvýšení obratu.
- Hotspot bez autorizace stojí v USA 100 dolarů, autorizační software je drahý.
- Článek v časopise Wired podporuje názor, že WiFi má být zdarma.
title: "WiFi v kavárnách má být zdarma"
---

<p>
Dlouho dumám nad tím, zda WiFi v kavárnách, KFC a podobných podnicích je věc, která se využije a navíc, kolik se za ni má platit. Čím dál více jsem se utvrzoval v dojmu, <STRONG>že WiFi v takových podnicích má být zdarma.</STRONG> Díval jsem se trochu ve světě (rozuměj v USA), jak to řeší. Když opominu v tomto ohledu již příliš mediálně profláknuté StarBucks, kde za den v průměru WiFi použijí dva lidé (za tu cenu přes T-Mobile, jak jinak), zaujal mne názor jednoho nezávislého kavárníka. Ten pravil, že WiFi je u něj zadarmo a vypíná ho jen v době oběda a večeře, kdy potřebuje, aby se mu tam lidé otočili a nevysedávali tři hodiny. Proč zadarmo? Host si dá tři čtyři kávy v době, kdy bych měl jinak prázdno, nějaký sendvič atd. </p>

<p>
<STRONG>Logiku to má.</STRONG> Zařídit si hotspot bez autorizace, s DHCP nastavením, vyjde v USA na 100 dolarů. Vyvinout či koupit k němu autorizační a účetní software je pěkně drahé, musíte k tomu mít zákaznickou podporu atd. Prostě velká investice. Takhle kavárna investuje minimum a vydělává na tom, na čem vydělávat umí - že člověk u notebooku potřebuje kafe a něco k zakousnutí. </p>

<p>
Včera jsem se <STRONG>začetl do časopisu Wired</STRONG> kde jsem našel článek na toto téma (<A href="http://www.wired.com/wired/archive/11.09/start.html?pg=4" target=_blank>je už i online</A>) a potěšilo mne, že nejsem sám, kdo si to myslí. Dokonce jeden majitel řetězce prodávajícího sendviče přímo říká, že účtovat za WiFi je pro něj totéž, jako účtovat za použití soli a pepře. </p>

<p>
Vypadá to, že WiFi v kavárnách, restauracích atd opravdu bude spíše doplněk služeb nabízených určité cílové skupině a tak, jako si někdo chodí sednout do kávárny se živou hudbou nebo s určitou reprodukovanou hudbou, další lidé si budou vybírat kavárny s WiFi zdarma. Proč ne - můj největší problém s používáním WiFi hotspotů vždy byl v tom, komu a kolik a zda vůbec platit. A jít si sednout o dvacet metrů dál do restaurace, kde budu mít WiFi zdarma, pro mne není přeci problém...</p>