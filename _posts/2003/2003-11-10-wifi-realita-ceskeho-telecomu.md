---
ID: 650
author: Patrick Zandl
layout: post
oldlink: 'https://www.marigold.cz/item/wifi-realita-ceskeho-telecomu

  '
post_date: 2003-11-10 03:16:00
post_excerpt: ''
published: true
summary_points:
- Telecom WiFi mělo v říjnu 2800 registrovaných účastníků, z nichž 14 % službu používalo
  pravidelně.
- Problém registrace spočívá v obtížně zapamatovatelném uživatelském jménu a heslu
  generovaném Telecomem.
- Aktivní uživatelé Telecom WiFi přenesli průměrně 322 MB dat měsíčně.
- Nejoblíbenější pražské WiFi hotspoty se nacházejí v KFC, Nescafé a Káva Káva Káva.
title: "WiFi realita Českého Telecomu"
---

<p>
Na <A href="http://mobil.idnes.cz/aktuality/statistikywifictc031107.html" target=_blank>Mobil.cz vyšla </A><STRONG>velmi stručná statistika WiFi hotspotů Českého Telecomu</STRONG>, z níž cituji: Na konci října měla služba zaregistrovaných 2800 účastníků, z nichž přibližně 14 % používá službu pravidelně. Průměrný měsíční objem přenesených dat u aktivních účastníků dosahuje 322 MB. </p>

<p>
<FONT face=Times>Problém registrací do Telecom WiFi je heslo a uživatelské jméno - Telecom generuje obojí jako změť písmen a čísel a pamatovat si to nelze, zapisuje si to málokdo a hodně lidí se raději registruje znovu a znovu. Proto je podle mne to číslo pravidelných uživatelů tak malé a otázkou (nezodpovězenou) také je, jak Telecom definuje pravidelného uživatele. Osobně odhaduji, že oněch 14%, zhruba 400 lidí, je také zhruba počet fyzických uživatelů WiFi služby. </FONT></p>

<p>
<STRONG>Překvapivý je vysoký objem přenesených dat</STRONG>. Vysvětlení může být několik: ty čtyři stovky aktivních uživatelů jsou opravdu aktivní, nebo - a to spíše - se našlo několik lidí, kteří linku vytěžují opravdu hustě. V Nescafé na Smíchově jsem před nedávnem potkal hocha s notebookem, který velmi intenzivně sosal. Dali jsme se do řeči a vypadlo z něj, že doma má tarifovaný dial-up a tak si vždy do GetRight (nebo jak se ten download manažer jmenuje) nadefinuje věci, co chce stáhnout a pak jednou za týden skákne do Nescafé a tam si to přes WiFi zadarmo stáhne. Tomu říkám kabelový přenos: hodí notebooka do kabely a jde...</p>

<p>
Výsledek je ale jasný - WiFi ani zadarmo příliš v podobě hotspotů netáhne. Uživatelů jsou stovky, i když právě v tom smíchovském Nescafé v druhém patře při každé návštěvě potkávám někoho, kdo tam má vykulený notebook, popíjí kávu a vyřizuje poštu. Sám Telecom píše: <STRONG>K nejoblíbenějším a nejvyužívanějším přístupovým místům v Praze patří </STRONG>Hot Spoty v KFC ve Vinohradské ulici a na Národní třídě, Café Nescafé v Plzeňské ulici a na Karlově náměstí a Káva Káva Káva na Národní třídě, mimo hlavní město pak Hot Spot na čerpací stanic Shell na Jihlavské ulici v Brně nebo v plzeňské značkové prodejně TELEPOINT. <EM>Zdroj: </EM><A href="http://www.telecom.cz/infocentrum/tiskove_centrum/tiskove_zpravy/clanek.php?tz=07112003_1" target=_blank><EM>TZ Telecom</EM></A><EM>.</EM></p>

<p>
WiFi hotspoty se tedy pomaličku polehoučku chytají. Uživatelé si na ně pomalu zvykají a až jich bude více, třeba z WiFi hotspotů nějaký business u nás také bude.&#160;Jen tak na okraj, zaslechl jsem, že Telecom by rád cenu za používání WiFi připisoval k telefonnímu účtu uživatele. To jsem zvědav, zda nabídne i jinou možnost, protože co my, kteří telekomácký telefon nemáme...</p>