---
ID: 561
author: Patrick Zandl
layout: post
oldlink: 'https://www.marigold.cz/item/viphone-konecne-poradna-ip-telefonie

  '
post_date: 2003-10-07 08:57:00
post_excerpt: ''
published: true
summary_points:
- Viphone nabízí jako první IP telefonie v ČR i příchozí telefonní číslo.
- Instalační poplatky Viphone začínají na 1600 Kč, měsíční paušál na 399 Kč.
- Viphone paušál zahrnuje 150 minut volání do pevných sítí ČR a vybraných zemí.
- Funkce Viphone zahrnují integraci s Outlookem, web-to-call a přesměrování hovorů.
title: Viphone &#8211; konečně pořádná IP telefonie
---

<p>
Jedna z mála horkých premiér letošního Invexu se jmenuje Viphone a představuje ji společnost Unient communications. Jde o internetovou telefonii, ale vzatou hezky od základu. Služba by mohla zajímat především firmy, které mají více poboček, není ale nezajímavá ani pro soukromé podnikatele. </p>

<p>
<STRONG>Viphone je první IP telefonie u nás, která nabízí i příchozí telefonní číslo</STRONG>. Ačkoliv Fayn na Invexu naznačoval totéž, zatím příchozí telefonní číslo nenabízí. U Viphone dokonce můžete využít službu přenositelnosti telefonního čísla a převést na ni svá existující čísla, Telecom to provede do čtrnácti dnů. Viphone se díky vlastnímu číslu tedy dokonale tváří jako klasický telefon. Oproti němu ale nabízí řadu dalších služeb, jaké byste očekávali u pobočkových ústředen a to včetně podpory funkcí call centra.</p>

<p>
Další velkou výhodou Viphone je podle mne fakt, že nemusí být prakticky nijak instalován u vás ve firmě. Pokud službu chcete použít, investujete pouze do koncového zařízení, přičemž v nabídce jsou jak náhlavní soupravy připojitelné do počítače, USB sluchátka, ale i samostatné telefony a prakticky můžete připojit cokoliv podporující SIP protokol. Samotná serverová aplikace běží u Viphone a společnost se stará o její údržbu a upgrade. Vy platíte pouze aktivační poplatek a měsíční paušál. </p>

<p>
<STRONG>Instalační poplatky</STRONG> se liší podle toho, jaký rozsah služby chcete a jaké telefonní zařízení si kupujete, cena pro jednoho uživatele začíná u 1600 Kč a jde nahoru k dvanácti tisícům. Měsíční poplatky začínají na 399 Kč a jdou nahoru až k 1000 Kč, pokud si přejete provozovat Call Centrum. Měsíční paušály se liší svojí výškou právě podle toho, kolik funkcí požadujete. </p>

<p>
Ještě k tomu měsíčnímu paušálu. Zvykem dnes je, dávat nějaké volné minuty zdarma. <STRONG>Viphone nabízí rovnou 150 minut volání v rámci paušálu</STRONG> a to do pevných sítí v ČR a vybraných zemí v Evropě a ve světě. Volné minuty tedy platí například do Británie, Německa nebo Španělska, ale také do Austrálie, Číny nebo USA a Kanady (USA a Kanada pro všechny sítě). Nad limit 150 minut voláte za 99 haléřů do uvedených destinací. Za čtyři koruny voláte do českých mobilních sítí. V podobně lákavém duchu ceny pokračují a snad jen volání na telefony Inmarsat mi přišlo trochu drahé :) Tarifikace je vteřinová. </p>

<p>
<STRONG>Funkce Viphone</STRONG> zahrnují snad všechno, na co jsem si uměl vzpomenout. Viphone můžete integrovat s Outlookem i webem (například pro web-to-call, aby vám mohl zákazník zatelefonovat přes vaše webové stránky ze svého počítače, můžete si nechávat přesměrovávat hovory, vytvářet call centra atd. Je to ovšem IP telefonie, pro její provozování musíte mít nějakou internetovou přípojku a Viphone striktně trvá na používání QoS, tedy kvality služby. V praxi se hodí jakákoliv linka s kapacitou nad 256 Kb/s, snad jen s WiFi budou prý problémy, protože WiFi QoS nenabízí. </p>

<p>
A lahůdka, která se líbí mně. Jste na cestách? V hotelu, kde je přípojka internetu? Proč byste neměli mít zapnutý svůj internetový telefon a nemohli přijímat příchozí hovory přímo v hotelu, jako byste byli doma? Aha, internetová přípojka v hotelu není nebo je nekvalitní. I to umí Viphone řešit: stačí nastavit na webu přesměrování hovorů na číslo hotelu i s provolbou na pokoj a všechny telefonáty na vaše domácí číslo putují přímo do hotelu. Většinou vám ujídají z volných minut, nebo platíte korunu za minutu, rozhodně méně, než kolik by vás stál příchozí hovor v roamingu. </p>

<p>
Co dodat: <STRONG>Viphone je zajímavá služba</STRONG> a pokud potřebujete telefonování řešit trochu na úrovni, stojí za to si ji vyzkoušet a zajímat se o ni. Nízké ceny, lákavá nabídka služeb - pro živnostníky a firmy to je zajímavé. Pokud by ale firma chtěla sáhnout i po soukromých klientech a trochu šlápnout službě Fayn do úsměvu, musela by nabídnout přeci jen nižší měsíční paušál, byť bez volných minut.</p>

<p>
Podrobnosti o službách Viphone najdete na <A href="http://www.viphone.cz/">www.viphone.cz</A></p>