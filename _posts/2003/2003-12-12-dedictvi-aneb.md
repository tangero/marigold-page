---
ID: 738
author: Patrick Zandl
layout: post
oldlink: 'https://www.marigold.cz/item/dedictvi-aneb

  '
post_date: 2003-12-12 09:52:00
post_excerpt: ''
published: true
summary_points:
- Prababička odkázala autorovi zrestituovaný pozemek v Holotíně, strejda Radim zdědil
  movitý majetek.
- Pozemek v Holotíně má nízkou odhadní cenu a leží daleko od Prahy.
- Na pozemku hospodaří cizí lidé, kteří si tam vysázeli sad a pěstovali brambory.
- Autor se rozhodl na pozemku vybudovat skládku jaderného odpadu.
title: "Dědictví aneb …"
---

<p>
Ten film jste asi viděli - Bolek Polívka zdědil miliony a užíval si jich opravdu důstojně. Nemám to štěstí, co Bolek Polívka a když mi někdo nahoře psal scénář k životu, moje Dědictví by také vydalo na celovečerák, ale nevím, zda tak vtipný. Možná je chyba v obsazení :)</p>

<p>
Před lety zemřela v požehnaných letech moje prababička, skvělá a moudrá to žena. A svému pravnoučkovi <EM>(to jsem jako já) </EM>odkázala zrestituovaný pozemek. Nyní se ve filmech dává scéna u advokáta, jak se rodina rozdělí na několik klanů a vzájemně se napadají o neplatnost závěti a škudlí se o majetek. Ne tak v tomto případě, se strejdou Radimem jsme u advokáta způsobně seděli, já jsem shrábl polnosti, Radim majetek movitý, v tomto případě svršky a akcie za deset tisíc z kuponové privatizace. Rozkol v rodině se&#160;nekonal. </p>

<p>
Takže jsem majitel velkopozemků. Přímo latifundista, kulak. Deset hektarů není na jednu stranu moc, ale už je to slušný kus pole. Jenže zatímco ostatní lidé, které znám, dědí pozemek v Praze, já ten svůj mám <A href="http://mapy.atlas.cz/aquariusnet/frm_map.asp?S_LAYERS=&amp;S_CT=mapy&amp;S_LANG=CZ&amp;S_BGC=%232165C6&amp;S_PTRDS=AtlasCR&amp;S_CY=662300&amp;S_ID=1555700&amp;S_SX=1070183.3333333332&amp;S_IS_IE=True&amp;S_NW=2&amp;S_IMGW=900&amp;S_OVERLAY=&amp;S_UserID=&amp;S_ID_SM=15580&amp;S_NAME=Obec+Holot%EDn+&amp;S_LAY=100030&amp;S_PTRSC=64000&amp;S_PTRY=662300&amp;S_IMGH=700&amp;S_PTRX=1069100&amp;S_PTR=1&amp;S_NH=2&amp;S_CX=1069100&amp;S_SC=64000&amp;S_SY=662190&amp;S_DS=AtlasCR&amp;S_ROUTEID=0&amp;DS=AtlasCR&amp;SC=150000" target=_blank>v Holotíně</A> a mohu vás ujistit, že nomen je v tomto případě omen. Z Holotína je do Prahy dvouhodina ostré jízdy, k nejbližšímu městu je to také kus cesty a není se čemu divit, že moje pozemky mají solidní odhadní cenu zhruba pětikorunu za metr. Zaplacení všech daní a poplatků se do té ceny započítávat nedá, ujišťuji vás, že dědit v téhle republice je spíše za trest...</p>

<p>
Minulý víkend, když jsme s Ditou jeli od rodičů z Pardubic, jsme se v Holotíně stavili, abych viděl své latifundie v praxi a rozmyslel si, <EM>zda na nich postavím benzinku nebo skládku jaderného odpadu.</EM> Lán pole byl vzorně zorán, jak to tak vypadá, nějaký zemědělec si s tím nedělal štráchy a hospodaří. Hned vedle se nenápadný plůtek čísi zahrady zakusuje dobrých deset metrů do mého pozemku a aby toho nebylo dost, na tom zbytku si někdo vysázel mladý <EM>(a pěkně odfláknutý) </EM>sad a jsou tam ještě stopy po bramborách, které si sázel na zbytku pozemku. </p>

<p>
Takže ještě ke všemu teď budu muset hledat lidi, kteří si na mém hospodaří a objasňovat jim, že hospodařit na cizím se jaksi nemá. Předpokládám, že u toho budu chápán jako dacan z prahýýý :(</p>

<p>
Tady někde by mohl končit scénář prvního dílu mého velkofilmu Dědictví. Už by se dalo jen dodat No tak kurva hoši, guten tág.</p>

<p>
Nedá mi, abych nevzpomněl poučnou historku, <STRONG>kterak se Rottschild stal miliardářem</STRONG>. Když bylo malému Rottschildovi deset let, koupil si za jeden peny jablko. To naleštil cípem své jediné košile a za dva peny ho prodal. Koupil si další dvě jablka, znovu je naleštil a zase prodal po dvou peny. A takhle to dělal celý den až do večera a to už měl solidní kupičku peny. Přišel domů a tam mu řekli, že umřela jeho tetička a on zdědil obrovské jmění ...</p>

<p>
<EM>PS: bude tam skládka jaderného odpadu, už jsem se rozhodl...</EM></p>