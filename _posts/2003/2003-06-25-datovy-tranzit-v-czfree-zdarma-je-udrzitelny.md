---
ID: 388
author: Patrick Zandl
layout: post
oldlink: 'https://www.marigold.cz/item/datovy-tranzit-v-czfree-zdarma-je-udrzitelny

  '
post_date: 2003-06-25 07:35:00
post_excerpt: ''
published: true
summary_points:
- CzFree.Net nabízí zdarma datový tranzit, což umožňuje obcházet platby za internet.
- Páteřní spoje CzFree s rychlostí 10 Mbps jsou náchylné k zahlcení datově náročnými
  uživateli.
- Provozovatelé CzFree node kritizují zdarma tranzit, protože snižuje jejich zisky
  z internetových přípojek.
- Budoucnost CzFree závisí na řešení problému s datovým tranzitem zdarma, včetně potenciálních
  poplatků.
title: "Datový tranzit v CzFree zdarma – je udržitelný?"
---

<p>
V poslední době jsem narazil na další potenciálně zajímavý problém CzFree.Net&#160; - datový tranzit zdarma. Jak k tomu došlo: bavil jsem se s jedním kamarádem a ten mi oznámil, že bude pracovat doma, maje tlustou pevnou linku. Podivil jsem se, neb bydlí na kraji Prahy a jeho práce spočívá ve zpracovávání velkých gigabitových datových souborů, jaké by jen tak nějakou linkou pohodlně neprotlačil. Osvětlil mi, že vedle jeho firmy i domova je CzFree a že si tedy udělá přípojku do CzFree a tou se připojí do sítě a do internetu. A tak bude mít i zadarmo rychlé připojení do internetu. Přišlo mi to až podezřele výhodné - sám moc nevěřím na nabídky zdarma. A pak mi to došlo - tranzit dat je ze statutu CzFree.Net zdarma. Platí se až za připojení do internetu, které kamarád nepotřebuje, má vlastní. </p>

<p>
A tím se dostáváme k problému: někdo si postavil telekomunikační síť&#160;a hlásá zdarma tranzit dat. Co se stane, až se tohoto tranzitu dat zdarma chytnou lidé, kteří síť zahltí? Páteřní spoje CzFree deklarují 10 Mbps rychlost (tedy WiFi, Crusader a Ronja technologie), což není mnoho - to jeden takový můj kamarád umí slušně saturovat.</p>

<p>
Myslím, že pak přijde okamžik dalšího lámání chleba. Již v minulosti se provozovatelé některých node v CzFree vyjadřovali velmi negativně k zdarma tranzitu dat, už proto, že jim došlo, že tudy utíkají jejich peníze. Uživatel se připojí přes jimi zaplacenou infrastrukturu, ale peníze za vstup do internetu platí někomu úplně jinému. Co z toho provozovatel takového node má, ptali se vloni jejich majitelé? Nakonec se debata utnula už proto, že problém tehdy nebyl příliš velký - a tak kdo chce být v CzFree, musí dávat datový tranzit zdarma. Jenže co se stane, až to začnou lidé hromadně využívat? Až si pár takových jedinců udělá přípojku do firmy na firemní tlustou linku skrze CzFree a budou hromadně stahovat data skrze CzFree infrastrukturu a přitom nikomu v CzFree nebudou platit? </p>

<p>
<STRONG>Přijde čas, kdy se bude v CzFree i za tranzit dat platit,</STRONG> nebo dojde k selektivnímu a potenciálně silně zneužitelnému odpojování uživatelů? Nebo se najde jiné řešení? Jaké jiné, než zaplatit, nechat zdarma či vůbec nepřipojovat takové uživatele?</p>