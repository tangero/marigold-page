---
ID: 640
author: Patrick Zandl
layout: post
oldlink: 'https://www.marigold.cz/item/fotoaparaty-v-mobilu-tahnou-a-pak-pusti

  '
post_date: 2003-11-05 08:04:00
post_excerpt: ''
published: true
summary_points:
- Používání fotoaparátu v mobilu klesá po dvou měsících o 80 procent kvůli nízké kvalitě
  fotek.
- Přenos fotek z mobilu do PC je komplikovaný, operátoři preferují drahé MMS zprávy.
- Zájem o MMS fotky lze podpořit akcemi, jako jsou mobilní weblogy nebo tištěné pohlednice.
- MMS zprávy jsou drahé, nekompatibilní a operátoři se snaží udržet zájem o fotoaparáty.
title: Fotoaparáty v mobilu – táhnou a pak pustí…
---

<p>
Četl jsem zajímavý průzkum prováděný v sítích Vodafone. Týkal se používání fotoaparátů v mobilních telefonech. Podle tohoto průzkumu klesá používání vestavěného fotoaparátu po dvou měsících o osmdesát procent. Důvodů je několik. Především jsou fotky z fotoaparátu nekvalitní - nemají ani potřebné rozlišení ani ostrost a barevnou věrnost. Kromě toho, že čipy pro mobilní fotoaparáty nemají dostatečné rozlišení nemají totiž ani kvalitní optiku a zatímco rozlišení se bude zlepšovat, s tou optikou se toho moc nenadělá - optika potřebuje hromadu skla a ta se do telefonu nevejde. </p>

<p>
Dalším problémem lidí je, jak fotky z telefonu dostat. Mnoho telefonů nemá možnost poslat je do PC přes infraport ani po kabelu, protože operátoři prostě příliš tlačí na to,aby tuto funkci telefony nenabízely a lidé museli posílat fotky přes MMS. To se ale lidem nechce - jednak je to drahé a jednak je to trapné a nepohodlné, posílat fotky po jedné do počítače, který máte deset čísel od mobilu.</p>

<p>
To jsou dva důvody, proč se fotky za chvíly omrzí. Ukázalo se, že pokles zájmu o MMS fotky lze zastavit v případě, že operátor rozjede akce na podporu MMS zpráv, například Irský operátor O2 úspěšně zavádí službu mobilních weblogů (moblogů) které lidi publikují pomocí MMS zpráv. O2 chystá soutěže o nejlepší moblog a všelikerak se snaží zájem lidí stimulovat. Náš Eurotel například zavedl službu vytištění MMS obrázku na pohlednici a její zaslání, i to je zajímavá cesta. </p>

<p>
MMS zprávy jsou zatím drahé a často problematicky kompatibilní mezi operátory a někdy i mezi telefony. Ne každý operátor má MMS centrum vybavené možností zasílaný obrázek přizpůsobit cílovému terminálu, ne každý operátor má vnitrostátní natož mezinárodní propojení s dalšími operátory. A do toho všeho je čeká problém, jak udržet zájem lidí o používání fotoaparátů v mobilech - protože to se ukazuje jako jediná zatím průchozí cesta, jak lidi donutit používat MMS zprávy posílané z mobilu na mobil.</p>