---
ID: 679
title: 'Drobky: moblogy, VPN, další útěk k&nbsp;Oskarovi, blogerské dogma a&nbsp;další&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/drobky-moblogy-vpn-dalsi-utek-k-oskarovi-blogerske-dogma-a-dalsi
published: true
post_date: 2003-11-19 09:34:00
---
<p>
Dneska jsem se probudil nějak podezřele pozdě, kolem deváté hodiny, budík nezafungoval a Dita mne nechala spát. Asi mne přemohl film Goodbye Lenin, doporučuji na něj zajít, je to opravdu hezký film, i když mi přišel víc smutný, než jako komedie. Holt se s recenzenty neshodnu. </p>

<p>
Přišla mi první faktura od Oskara na necelé tři stovky, o chvíli později předposlední faktura od T-Mobile na zhruba čtyři tisícovky, pravda - byl v tom z části roaming ze Ženevy. No, člověka potěší, že ušetřil. T-Mobile mi poslal dopis, že tedy od konce listopadu bude z mého čísla Twist karta a že to bude koštovat čtyři stovečky, z toho kilčo že bude na kredit. Vůbec nepřemlouvali, neptali se proč odcházím. <STRONG>Dan Dočekal také přecházel na Oskara</STRONG>, jenže z Eurotelu a jeho přechod byl mnohem drsnější, na ET infolince mu hned razantně vysvětlili, že přechází na nekvalitní síť. Článek <A href="http://www.pooh.cz/pooh/a.asp?a=2007493&amp;db=" target=_blank>Póvl volá s Oskarem</A>. Jsem taky póvl? A co Jan Tleskač? </p>

<p>
Na MobilManii <A href="http://www.mobilmania.cz/Operatori/Ar.asp?ARI=105818&amp;CAI=2144" target=_blank>vyšel článek</A> věnovaný <STRONG>moblogům, tedy blogování z mobilu </STRONG><EM>(zpravidla via MMS)</EM>. Sám jsem to zkoušel, je to hezká hračička, ale svůj weblog mám už v podobě Marigolda a po dalším byť mobilním&#160;nebažím. Snad jen mostík z MMS na web by se na Marigoldovi hodil. Pokud se vám&#160; nelíbili moblog systémy popisované na MobilManii, vyzkoušejte ještě <A href="http://www.mlogs.com/" target=_blank>Mlogs.com</A>, je to hezký systém, <A href="http://marigold.mlogs.com/" target=_blank>tady je můj moblog</A>, když jsem to zde zkoušel. Mlogs se mi před dvěmi měsíci zdály jako nejlepší systém na moblogy, ale třeba najdete lepší. Mobiloging mi přijde jako velmi zajímavá prostředek pro operátory, jak využívat potenciál MMS, ale to bych se už opakoval...</p>

<p>
Na <A href="http://www.isdn.cz/clanek.php?cid=5332" target=_blank>ISDN serveru</A> vyšla <STRONG>příloha věnovaná VPN, tedy virtuální privátní síti</STRONG>. Je moc hezky zpracovaná, pokud vás to téma zajímá, neměli byste ji minout. </p>

<p>
Na javovém weblogu Pavla Kolesnikova (kdysi Průvodce, nyní Okoun) Jablok.cz <A href="http://www.jablok.cz/java/20031110-archiv.html#1068994395" target=_blank>najdete zprávu</A> <STRONG>o schválení J2EE 1.4</STRONG>, což je zajímavé i pro tvůrce mobilních java&#160;aplikací. Samozřejmě je tam i napsáno, co nová verze J2EE přináší.</p>

<p>
Na <A href="http://digiweb.cz/?s1=i&amp;s2=0&amp;s3=0&amp;s4=0&amp;s5=0&amp;s6=0&amp;m=d&amp;a[id]=" target=_blank>DigiWebu&#160;vyšel </A>hezký <STRONG>překlad průzkumů na téma "chytré telefony frustrují své uživatele"</STRONG> -&#160;je to takové doplnění toho, o čem jsem <A href="/zprava.html?id=25815">tu psal minulý týden </A>a co považuji za velmi závažné téma.&#160;&#160;</p>

<p>
<A href="http://www.websky.cz/20031118-194742-spot.html" target=_blank>WebSky </A>resp David Bureš přináší <STRONG>další variaci blogistického dogmatu</STRONG>. Tentokráte bych ho mohl podepsat i já, neb zní: <EM>Blog nebude odkazovat na příspěvky jiných blogů, pokud odkazují na třetí zdroje. Naopak bude zveřejňovat co nejvíce původních materiálů. Také se bude snažit pokrýt informaci o nějaké události také z jiných než jen ze všeobecně známých zpravodajských zdrojů</EM>. A to je to, co se snažím dělat na Marigoldovi. Stavět informaci do světla konfrontace více názorů a přidávat k tomu můj vlastní úsudek. Hodně lidí to už snad pochopilo a hodně lidí se dokonce už naučilo s touto optikou nazírání informací pracovat. Není to zajímavější, než bezduché přepisování tiskových zpráv, kterým se sice nedá nic zkazit, ale také ani získat? PS: toto dogma&#160;je vlastně stejné, jako to staré <A href="http://blok.rozanek.cz/index.php?p=283&amp;more=1" target=_blank>Rožánkovo</A>. <STRONG>Jen se mi nelíbí pojem dogma</STRONG>, asi jsem na něj příliš vysazený z hodin religionistiky. Dogma je něco, co se prosazuje silou mocí,&#160;když to nejde&#160;přesvědčením. A to je špatně. Můj dodatek k takovým dogmatům totiž zní <EM>"A dělejte to jinak, pokud jste přesvědčeni, že to je tak lepší."</EM> A to by mne Tomáš Akvinský nepochválil. Natož Pixy a jeho webové dogma :)</p>

<p>
No nic, to by mohlo pro první várku dnešních zajímavostí stačit. Jdu se probírat hromadou emailů, které mi přišly k výzkumům lokalit používaných pro hotspoty, mám to do nějaké WiFi studie a mám jí plné brýle. Mám vlastně skoro celou napsanou, ale ten úvod mi tradičně nejde a nejde. Ach jo. </p>
