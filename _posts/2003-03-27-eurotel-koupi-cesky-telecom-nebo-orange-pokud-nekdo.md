---
ID: 201
title: 'Eurotel koupí Český Telecom nebo Orange &#8211; pokud někdo.'
author: Patrick Zandl
post_excerpt: ""
layout: post
oldlink: >
  https://www.marigold.cz/item/eurotel-koupi-cesky-telecom-nebo-orange-pokud-nekdo
published: true
post_date: 2003-03-27 19:33:00
---
<p>
Česká ekonomická média zatím z dění ohledně Českého Telecomu nejvíce vzrušuje disputace, kdo že se stane jeho novým šéfem. Přiznávám, že mne to překvapuje. Pozice generálního ředitele Českého Telecomu, jakkoliv je slušně honorovaná, je srovnatelná s prvními kosmonauty. Máte šanci být na očích, nemáte vliv na to, kam se to řítí a jestli se to podělá nebo ne. Proč se všichni kandidáti z ČR pomalu ze "shortlistů" vytrácejí? Protože pozice GŘ ČT je profesní sebevražda. Musí jím být někdo důstojný, komu nevadí, že zbytek života v telekomunikacích bude všemi nenáviděn a hrát druhé housle. Pro muže kteří ředitelují jiné telco firmy vskutku málo lákavé - už proto vědomí, že faktický vliv na to, co se s Telecomem do privatizace stane, mít nebudou. A po úspěšné privatizaci je nepravděpodobné, že nový majitel by starého ředitele nechal na svém místě...</p>

<p>
Mnohem <STRONG>zajímavější jsou tanečky Českého Telecomu kolem Eurotelu</STRONG>. Už to tady jednou bylo - v létě 2001 Telecom mohl koupit 49 procent podílu v Eurotelu od sdružení Atlantic West (AT&amp;T a Verizon) za celkem 1,475 mld USD, nabídl ale 1,1 mld USD a z obchodu sešlo. Nyní se rozhodl v jednání pokračovat a nabídnout 1,286 mld USD (toliko uvádí MF DNES a další média). </p>

<p>
Jenže Český Telecom není sám. Druhým <STRONG>zájemcem o odkup podílu je mobilní gigant Orange patřící France Telecomu</STRONG>. Orange se nedávno vyvlékl z některých 3G licencí a hlásí výborné finanční výsledky za rok 2002 - například EBIDTA je na 5.1 mld &#8364;, což je o 51% více jak v roce 2001 a daleko za původními očekáváními. Neto zisk je 633 mil USD a to po zahrnutí opravných položek za ztrátu v roce 2001. To nejsou zlá čísla, taková firma si může Eurotel dovolit. <EM>Zdroj: </EM><A href="http://www.orange.com/English/corporate/newsreleasearticle.asp?id=76&amp;bhcp=1" target=_blank><EM>Finanční výsledky Orange</EM></A><EM>.</EM>&#160;</p>

<p>
Orange o český trh usiluje dlouho, brousil kolem všech mobilních licencí a vždy mu uteklo vítězství o kousíček. Na okolních trzích je Orange přítomen a Česká republika mu chybí do mozaiky. V poslední době vyšlo i několik inzerátů v denním tisku propagujících SMS Reminder Orange, údajně jako porovnávací testy s jinými trhy. Orange chce být pro vstup do ČR připraven. O jednáních se šuškalo již v Cannes.&#160;&#160;Americký Atlantic West se nechce evropským trhem rozptylovat a ačkoliv je Eurotel zisková firma, ubírá mu ze soustředění na jeho hlavní trh. </p>

<p>
Ze zájemců <STRONG>vypadnul kupodivu Vodaphone</STRONG>. Firma se o český trh kdysi zajímala, ale to už je pryč - nyní se soustředí na vykupování zbývajících podílů v operátorech, kde je účastna a tak je Eurotel mimo její zorné pole. Poslední velký hráč našeho regionu <STRONG>T-Mobile se již realizuje v RadioMobilu</STRONG> a výměna koně je mimo jeho možnosti i chutě. </p>

<p>
Výměna akcionářů je na spadnutí. Pro <STRONG>Český Telecom je to poslední šance, jak hrát na mobilním trhu první housle</STRONG> a jak nespadnout do fronty mezi ty, na které licence nezbyla. Firma je si toho vědoma. Otázka zní, zda to bude stačit. </p>
