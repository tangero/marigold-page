---
layout: post
title:  Apple a jeho satelitní iPhone 13
categories: [Apple, iPhone]
excerpt: Už za dva týdny by měl Apple představit své nové produkty. Odhadovaný termín je čtrnáctého září, i když k představení iPhone 13 by mi lépe sedělo 13.9. 
---

Už za dva týdny by měl Apple představit své nové produkty. Odhadovaný termín je čtrnáctého září, i když k představení iPhone 13 by mi lépe sedělo 13.9. 

Nu a co bude nového? Především iPhone 13. K němu je tradičně dost spekulací, od Lidaru standardně ve výbavě, až po nejnovější spekulaci, kterou přinesl čínský analytik Ming-Chi Kuo. Kuo je známý úspěšnými leaky Apple informací v minulosti. Tentokráte tvrdí, že iPhone 13 bude schopen komunikovat i bez mobilní sítě, přímo přes satelitní síť na nízké orbitě (LEO). Pravděpodobně půjde o GlobalStar, o němž se již v minulosti šuškalo, že s Apple něco kutí.

Volat a posílat zprávy přes satelitní síť by byl pořádný nářez, i když by to byla pravděpodobně jen doplňková a bezpečnostní funkce tam, kde žádná mobilní síť nebude. Přeci jen kapacita satelitních sítí je nízká. Kdyby zprávu nepřinesl Kuo, označil bych ji šmahem za kachnu, protože nacpat kvalitní anténu pro LEO do pouzdra dnešních iPhone mi přijde nemožné. Na jakoukoliv fotku telefonů Globalstar když se podíváte, dáte mi za pravdu. A to bez ohledu na to, že by do toho Apple uvrtalo hromadu peněz a mandayů vývoje.

Nyní více kontextu, který není běžně znám. Globalstar již nějakou dobu pracoval na rozšíření specifikace 5G o své pásmo, což nakonec proběhlo vloni na jaře jako pásmo n53, což je frekvence 2483.5-2495 MHz. Obecně tedy pásmo 2,4 GHz podobně jako WiFi – i se stejnými problémy jako je útlum vlivem vody a vodní páry. Qualcomm od letošního jara dodává podporu pásma n53 v modemech X65, ovšem tyhle čipy bude v množství dodávat až v roce 2022. Navíc iPhone 13 má používat řadu X60, která standardně podporu pásma n53 nemá. Což nic neznamená, objednávky Apple jsou tak velké, že si může snadno vyžádat upravenou verzi X60. Nebo možná Apple donutil Qualcomm vyrobit X65 v dostatečném množství ještě před rokem 2022 a možná to bude všechno jinak. Například proto, že pásmo n53 má být podle specifikace pro privátní sítě. Ve skutečnosti si tedy spíše s novým telefonem uděláte privátní síť, kterou obslouží GlobalStar, ale propojení bude pozemní. Pár informací o tom, co Globalstar dělá a co je kolem n53 zajímavého, [je zde](https://web.archive.org/web/20221209044957/https://www.lightreading.com/opticalip/globalstars-parent-company-slowly-stirs-5g-assets/d/d-id/767923). 

Než začneme dělat závěry, počkejme na půlku září, bude jasněji.
