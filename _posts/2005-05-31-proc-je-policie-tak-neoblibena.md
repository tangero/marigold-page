---
ID: 1665
title: Proč je policie tak neoblíbená
author: Patrick Zandl
post_excerpt: ""
layout: post
oldlink: >
  https://www.marigold.cz/item/proc-je-policie-tak-neoblibena
published: true
post_date: 2005-05-31 19:37:43
---
	<p>Zeptal se mne kamarád (policista), proč je podle mne policie u nás tak nepopulární. Slíbil jsem mu se nad tím zamyslet.</p>
	<p>Šinu si to tak v sobotu svojí čerstvě opravenou oktávkou po vídeňské a přemýšlím o tom. A najednou vidím policejní kontrolu. Automaticky dávám blinkr a přejíždím do vzdálenějšího pruhu, jenže příslušník už mne zaměřil, přebíhá silnici do levého pruhu a staví mne. Dávám mu doklady. Obchází moje auto, prověřuje ho v počítači. Za chvíli přichází jeho kolega a ptá se, jestlipak vím, kdy mi propadly emise a STK. Pravím, že netuším a on mi prozradí, že před třemi dny. Pravím Aha a dím, že to dám do pořádku a že auto jsem ráno vyzdvihl v servisu a že mi to tam taky mohli říct, když už inkasovali čtrnáct litrů.</p>
	<p>Policista přikyvuje a povídá, že s takovým autem nesmím na silnici. A že buďto tu auto nechám, nebo zaplatím pokutu. Já vůl souhlasil s pokutou, pětikilo v čoudu - měl jsem požádat o potvrzenku, že jsem tam to auto nechal na policejní příkaz a nechat ho vyvalené uprostřed jedné z nejrušnějších pražských spojnic a čekat, co se stane.</p>
	<p>Tehdy mi to došlo, proč jsou policajti u nás tak nepopulární. Policajti u nás více buzerují, než pomáhají. Vezměte si hasiče. Mohou vás taky buzerovat. Za špatně udělaný komín, za krámy na chodbě v paneláku (únikové schodiště musí být volné), za hromadu dalších věcí. Většinou jen napomínají. Kromě toho vám pomůžou otevřít byt, sundat kočku ze stromu nebo vás vystříhají z auta. Znám řadu případů, kdy hasič někdy někomu pomohl.</p>
	<p>Nyní si sáhněte hluboko do paměti. Kdy vám pomohl policajt? Stačí maličkost. Když vám poradil cestu, řekl vám, že vám nebliká blinkr a ať si to spravíte. Nemusel hned nasazovat život. Jakákoliv maličkost, pomoc.</p>
	<p>Sám jsem za svůj život našel tři takové události. Jednou mne z ničeho nic zastavila hlídka a řekla mi, že mi nesvítí jedno světlo a ať si to opravím. šlus, žádná pokuta. Podruhé mne na moravě zastavili na odlehlé silnici a řekli, ať dám bacha, že další kus je namrzlý.</p>
	<p>Potřetí jsem viděl policistu řídit ručně dopravu před fučíkárnou na koncert Stinga. Poprvé. Na Couperfielda jsem si ho nevšiml (dost možná ho DC odčaroval).</p>
	<p>Jinak se u mne role policie omezila na zapisovatele a neúspěšného vyšetřovatele. Jakou důvěru má pojišťovna v policejní protokoly dokumentuje fakt, že vždy si auto (po havárce i pár vykrádačkách) přišel skouknout pojišťovák.</p>
	<p>Nepočítám příběh dopadeného bytaře, který vykradl kamarádce byt a odhalili ho o pár měsíců později. Ve statistice se to dobře vyjímá, ale pravda je taková, že bytař se na jednom lupu nadral tak, že ho neprobudili ani vrátivší se domácí ba ani o hodinu později konečně dorazivší hlídka policie. 
Klasikou je jiný připad. O víkendu při pražském marathonu bloudím prahou autem ve snaze dojet na nábřeží. Všude zákazy, jednosměrky, změny. Ptám se policisty, který řídí dopravu. Odpoví mi, že netuší, že není z Prahy a že to není jeho práce. No s takovou odpovědí ať jde dopravák do pr...</p>
	<p>Možná jsem náročný, zhýčkaný, zpohodlnělý. Utopista. Ale myslím, že tu leží problém. Jestli máme dojem, že policie více buzeruje, než pomáhá, logicky si jí nevážíme. O ničem jiném to není. Ne o počtu, platu, ale přístupu. Jak to, že policajt při výpadku elektřiny neřídí dopravu na kolabující křižovatce, ale o dvěstě metrů dále už agilně měří rychlost chudáků, kteří se snaží dohnat zpoždění a jedou dvacet přes limit? Proč dopravák neporadí trasu? Proč policajta nepotkáte tam, kde se něco děje? Proč proč?</p>
	<p>A co vy? Napište mi prosím, jaký je váš poměr buzerace versus pomoc - pomohl vám někdy policista? Jsem výjimka nebo máte také silně negativní score?</p>
	<p>Poznámka závěrem: jsem vcelku bezúhonný občan. Policajti mne nechytají při vykrádání banky nebo napadání spoluobčanů, takže odtud s nimi problémy nemám. A autem nejezdím jako prase, i rychlost vcelku dodržuju, protože nespěchám, občas blbě parkuju (bydlím v Praze) a nenosím v hlavě termíny stk.
</p>