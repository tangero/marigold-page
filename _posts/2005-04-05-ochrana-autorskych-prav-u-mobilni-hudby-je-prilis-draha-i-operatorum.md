---
ID: 1606
title: 'Ochrana autorských práv u&nbsp;mobilní hudby je příliš drahá i&nbsp;operátorům'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ochrana-autorskych-prav-u-mobilni-hudby-je-prilis-draha-i-operatorum
published: true
post_date: 2005-04-05 07:01:00
---
<p>Ochrana autorských práv u mobilní hudby formou digitální správy práv (DRM) je v posledním provedením, s nímž souhlasí i zástupci hudebního průmyslu, příliš drahá. Alespoň to zase namítají zástupci GSM Asociace.</p>

<div class="rightbox"><img src="/wp-content/uploads/20050405-oma_logo.gif" alt="OMA" width="193" height="55" /></div>Mobilní standard pro DRM vyvinula OMA, <a href="http://www.openmobilealliance.org/">Open Mobile Alliance</a>. Jenže cena za tuto ochranu se nelíbí ani výrobcům telefonů, ani operátorům mobilních sítí. Zatímco výrobce telefonu by jen za patentová práva na DRM zaplatil jeden dolar za mobilní telefon, mobilní operátor by za práva zaplatil další procento z každé prodané skladby, tedy z dnes běžné ceny 1 dolar za skladbu by operátor zaplatil jeden cent. Výrobci mobilů upozorňují, že při požadavku hudebního průmyslu vybavit ochranou hudby každý prodaný telefon umožňující stahovat a přehrávat hudbu, by tratili každoročně na poplatcích stovky milionů dolarů, přičemž ochrana hudby není pro uživatele žádný benefit. </p>

<p>Problémem jsou "základní patenty" – patenty, které umožňují fungování DRM. O tyto patenty se dělí dvě menší společnosti InterTrust a ContentGuard a skupina velkých firem Sony, Matsushita (aka Panasonic) a Philips. Celý vtip je v tom, že i když GSM Asociace požaduje vytvoření jiné, levnější ochrany DRM, tato pětice patentových firem připomíná, že jejich patenty jsou pro jakékoliv DRM tak zásadní, že ani jiná ochrana hudby se bez nich neobejde. </p>

<p>To ale může znamenat vleklou roztržku. Operátorům ani výrobcům mobilů (až na Philips, Sony a Panasonic) se nelíbí, že by měli své telefony zdražovat kvůli autorským právům a vyhrožují, že namísto OMA DRM 2.0 budou podporovat nezabezpečené MP3, což se zase nelíbí hudebnímu průmyslu. Na první pohled by to vypadalo, že operátoři tak mají silnou zbraň, jenže ani tímhle přístupem mnoho nezískají, protože zatím velkou část tržeb z hudby dělají vyzváněcí tóny (zejména realtone v MP3), jejichž přeposílání a sdílení zakazuje právě DRM. Takže k dohodě nakonec bude muset dojít a DRM v mobilech nás nemine.
</p>

<p>Zdroj: <a href="http://www.thefeature.com/article?articleid=101526">The Feature -  OMA DRM DOA?</a>, Reuters - <a href="http://news.yahoo.com/news?tmpl=story&amp;u=/nm/20050401/tc_nm/antipiracy_dc">Mobile Carriers Seek Cheaper Anti-Piracy Software</a>
</p>
