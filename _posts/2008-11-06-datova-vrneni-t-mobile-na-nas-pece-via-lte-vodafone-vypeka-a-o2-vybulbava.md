---
ID: 2312
title: 'Datová vrnění: T-Mobile na nás peče via LTE, Vodafone vypéká a&nbsp;O2 vybulbává'
author: Patrick Zandl
post_excerpt: ""
layout: post
oldlink: >
  https://www.marigold.cz/item/datova-vrneni-t-mobile-na-nas-pece-via-lte-vodafone-vypeka-a-o2-vybulbava
published: true
post_date: 2008-11-06 11:27:40
categories: [Mobilní sítě, LTE]
---
Situace s mobilními daty je v Česku velmi tristní. Když odmyslíme veskrze nahodilé způsoby jako WiFi a orientovali bychom se podle nabídky "profesionálních" firem aka mobilních operátorů, zjistíme, že situace je nerůžová a to dokonce i ve firmách, které magentu mají v popisu identity. 

Začneme tedy u ní. T-Mobile nedávno prohlásil, že do 3G sítí nepůjde, že půjde rovnou do LTE, tedy dalšího vývojového stupně mobilních sítí. Můžeme slovíčkařit, jestli lze jít do LTE bez 3G, zákazníkovi jsou tyhle normohrátky vcelku ukradené a zajímá ho, koliko bude koštovat rychlý net z přístroje, koliko tento přístroj a kdy bude obé na trhu. Vyjádření T-Mobile lze přeložit také (a především) tak, <strong>že v nejbližších třech letech nehodlá T-Mobile svou datovou nabídku nijak inovovat</strong>: zákazníci budou odkázáni na EDGE/GPRS, pokud zainvestují do slepé vývojové větve, tak na externí a s ničím neslučitelné krabičky hrdě, marketingově a lživě zvané Internet 4G. Jejich maximální rychlost je dnes 1 Mb/s a v nejbližším výhledu žádné rychlování není, navíc investice do nich není nepodstatná. 

Kde je vada na kráse LTE? 

Především v tom, že existuje zatím v laboratořích. Sice se hezky ukazují dema sítě T-Mobile, na něž <a href="http://www.mobilmania.cz/Titulni-strana/Zkusili-jsme-LTE-aneb-50-megabitu-vzduchem/sc-21-a-1120620/default.aspx">je milo vzít pár redaktorů</a>, kteří se už nepídí po tom, že "mobilní telefon podporující LTE" má velikost malé ledničky a rozhodně nepatří do ranku přístrojů, lež by mohl do své nabídky zavést byť i jen U:fon. LTE má před sebou ještě dlouhou cestu a ačkoliv je opravdu možné, že dnes nakoupené prvky mobilní sítě půjdou za cenu jistých (různě vysokých) nákladů upgradovat na LTE, u mobilů bude situace jiná. Chcete časový odhad? Čipové sady pro LTE jsou teprve na rýsovacích prknech, teprve se navrhují. Než půjdou první vzorky výrobcům mobilů, potrvá to minimálně 15 měsíců, další rok potrvá výrobcům, než dodají na trh první mobily v množství obchodovatelném, tedy ne jen vzorky. Rozumný člověk se nevrhne na tyto první výrobky, neboť již naznal, že uvnitř jsou to bastly sestavené pro rychlé "jsme_první_s_lte" powerpointové statementy. Lépe počkati na druhou či třetí generaci, která bude mít již novější čipové sady a lépe optimalizovaný firmware. I největší optimisté tedy nečekají LTE před třetím rokem od teďka, výjimkou je jedině místní T-Mobile. A i v jeho případě nejde o víru, nýbrž o potřebu zaretušovat fakt, že po nebližší dva tři roky firma nechce do mobilních dat nic investovat a je třeba podat to zákazníkům jako <em>benefit</em>, nikoliv jako <em>disadvantage</em>. Zákazník, nechť se nenechá obalamutit a pamatuje na výše uvedené, pakliže nehodlá používat kufříkové provedení mobilního telefonu. 

Jestli si myslíte, že O2/Eurotel a nebo Vodafone nějak využijí mezery v bonnské obraně, jste na omylu. Mobilně datové klimakterium vyhovuje všem zúčastněným, protože umožňuje účtovat zákazníkům stávající slušně vysoké ceny na již amortizované technice. O2 bude pokračovat s budováním 3G "v průběhu roku 2009", Vodafone 3G odkládá na sv. Dyndy a místo toho zavádí nějakou další obskurní rekuperaci mobilních dat, čímž "zvýší rychlost až na šestinásobek". Nu to je pohádka jak od bratří Grimmů: hezky se to rozjíždí, ale ke konci je to už slušný krvák.  

A kde tkví příčina v malé investiční ochotě? Podle mne především v tom, že místní operátoři jsou sice nomenklaturně silné kádry, v praxi ale smrdí korunou. Tu totiž jejich majitelé přetavují do eurogeldu a sanují jí datové smrště s místech, kde sebou zákazníci nedali tak houpat, což je bohužel region počínající až za městečkem Cheb či Dolní Dvořiště. 

Takže největší výhrou pro mobilní data má být <a href="http://mobil.idnes.cz/vodafone-zrychli-prohlizeni-internetu-na-mobilu-na-pul-roku-jej-nabidne-zdarma-19b-/mob_operatori.asp?c=A081104_164756_mob_operatori_hro">půlroční pardon na Vodafoní 100 MB/měsíc fupovaný paušálek</a> a tříměsíční pardnon na totéž u O2. Alespoň k tomu že jsme se dohrabali, spolu s přenositelností čísla je to slušná nabídka, jak nejbližší rok s internetuchtivým mobilem přežít sice na pomalých datech, ale za obstojné peníze...