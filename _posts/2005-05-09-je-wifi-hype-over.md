---
ID: 1638
title: Je WiFi hype over?
author: Patrick Zandl
post_excerpt: ""
layout: post
oldlink: >
  https://www.marigold.cz/item/je-wifi-hype-over
published: true
post_date: 2005-05-09 09:38:41
---
<p>Asi nejsem sám, kdo si všimnul, že v poslední době nepíšu příliš o WiFi. Po pravdě řečeno, není o čem. Všechno, co být řečeno mělo, už řečeno či napsáno bylo a nic moc nového se neobjevuje. Nová WiFi technika je variací na tu starou, Microsoft vydává WPA2 pro XP, zatímco se běžně nepoužívání ani WPA, prostě samé takové běžné procesy, které už je člověku líto i zapisovat. Nejbližší vyhlížený impuls pro WiFi je uvolnění 5 GHz pásma, jenže i tady je trapné stále dokola psát, že ČTÚ si našlo další výmluvu, proč ho neuvolnit a proč nás ochránit před rizikem špatného nákupu. Poté, co jsme si zvykli na revoluční posuny typu 802.11b -> 802.11g nebo WEP -> WPA nám ty drobné změny přijdou zanedbatelné a vypadá to, že se WiFi vyčerpalo. </p>

<p>S Marigoldem jsem to vyřešil jednoduše. Přestal jsem o WiFi psát. Sice ho po očku sleduji, ale chápu, že článek o stodvacátémpátém modelu přístupového bodu s nachlup stejnými vlastnostmi i cenou, jako ty předchozí, mnoho lidí nezaujme. Dostavila se únava z kvantity a stejnosti. </p>

<p>Jenže ve světě telekomunikací se stále něco děje. WiFi přešlo, jenže zase je veselo v mobilních sítích. Těm se konečně dostalo účinné zbraně proti WiFi a tak je rušno kolem HSDPA a EV-DO Revize A. Zase je o čem psát, tedy pokud jde o server, který se rozhodl nelpět na jednom tématu. Je rušno i v dalších myšlenkových směrech – podcast, socioware a další nové trendy, o kterých se tak nějak dá tušit, že jednou se to všechno někde protne. </p>

<p>Na druhou stranu, kdy to bude? Když jsem někdy v roce 1998-9 chtěl doplnit Mobil server o nějaký herní server (což vyvrcholilo nákupem BonusWebu), říkal jsem si, že je to proto, že hry a mobily se jednou protnou a bude to skvělá synergie, ovlivňovat a oslovovat čtenáře z obou stran. Mělo to jedinou vadu – už jsem se toho v Mobil serveru nedožil.  Dnes je ta doba tady, jenže už to nikdo mezi Mobilem a BonusWebem nebuduje. Škoda.   </p>

<p>WiFi horečka není pryč. Jen jsme si na ni zvykli. Zevšednělo nám něco, co jsme ještě před rokem považovali za úžasné. A tak se nezlobte, že jsem se od všednosti přesunul tam, kde je to zajímavější. Jistě jste si všimli, že o WiFi už dnes rutinně píše řada serverů jako Technet či Živě – ponechávám jim všednost a sám se podívám, kde je co nového. Nebojte, ono se to jednou protne.
</p>
