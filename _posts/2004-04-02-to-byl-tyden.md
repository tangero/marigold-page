---
ID: 964
title: 'To byl týden&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/to-byl-tyden
published: true
post_date: 2004-04-02 12:21:00
---
<p>
Tenhle týden bych zařadil na seznam týdnů ve svém životě, které bych s chutí škrtnul. V práci hromada práce a nakonec jsem prošvihnul i nejzazší a naprosto nejposlednější termín dodání jednoho projektu a prvního dubna se nespustilo nic. Už ani nemám sílu sledovat, jestli je to moje chyba. Kromě toho se za ten týden nepodařilo snad nic, co by stálo za zmínku, snad s čestnou výjimkou toho, že jsem si vyřídil konečně průkazku na MHD, takže už nemusím cvakat lístek. Abych z toho nevyšel tak lacino, pronásleduje mne v metru utkvělá představa, že když jsem si necvakl, určitě jedu na černo a pořád kontroluju, zda tu průkazku mám. Při minulé kontrole mi na jezdících schodech vypadla z penězenky platební karta a málem jsem si toho nevšiml, to by mne asi dorazilo totálně. </p>

<p>
Ve středu jsem si myslel, že si spravím náladu jako<EM> hardware expert</EM> a nainstaluju USB GPRS modem. Jednak jsem to potřeboval udělat v rámci projektu <EM>"Internet pro dědu"</EM> a taky jsem si říkal, že mi to zlepší náladu, když za pět minut elegantně něco rozchodím. Když jsem od toho počítače po dvou hodinách odcházel, tekly mi už slušně nervy, ještě že ten modem je plechový a ne v plastu. Samozřejmě jsem nezvládnul nainstalovat ani dva pitomé ovladače pro USB pod XP. Naštěstí se druhý den po konzultaci s výrobcem ukázalo, že mi dali staré ovladače, které ani nainstalovat nešlo, včera jsem to všechno uspokojivě rozchodil. Až se z toho vzpamatuji, s poznatky z akce Internet pro dědu se ještě svěřím. </p>

<p>
Momentálně se jdu koncentrovat na to, že za chvíli vyrazím na trasu Praha Pardubice, která vozmo čítá mírně přes 100 km. Proč se na to nervově připravuji? Protože tato trasa obnáší zhruba dvě a půl hodiny jízdy, z toho hodina a půl je 30 km po Praze z lužin, zbývajících 90 km z konce Prahy do Pardubic mám za tu hodinku. Blurp :(</p>

<p>
Jo, ještě jedna positivní zpráva. <STRONG>Nainstaloval jsem si Mirandu jakožto náhradu ICQ</STRONG>. Zabírá podstatně méně paměti, není tak přeplácaná a funguje fakt hezky. Dokonce jsem sehnal nějaký <A href="http://www.alicebot.org/" target=_blank>program podobný Elise</A>, takový bot, který sedí na tom ICQ/Mirandě a když nejsem u počítače, je schopen anglicky komunikovat s lidmi, kteří mi píší. Dá se to i počeštit, na to ale nemám nějak času. Je s tím sranda, Richard se mne včera ptal, co mi to sedělo za holku u počítače, že s ní byl prima pokec. Dilema: mám mu říct, že se vybavoval s AI algoritmem? Miranda je opravdu moc hezký kousek software, dá se příjemně přizpůsobit, ale pořád mám rezevy v jejím průzkumu - například si ji neumím nastavit tak, aby se mi sama natáhla po nabootování notebooku a aby mne ihned dala online. Ale to už je fakt ve světle tohoto týdne to nejmenší. </p>

<p>
Tak hezký víkend...</p>
