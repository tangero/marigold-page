---
ID: 1882
title: >
  Kterak jsem si vychutnával
  počteníčko Live! portálu přes 3G
author: Patrick Zandl
post_excerpt: ""
layout: post
oldlink: >
  https://www.marigold.cz/item/kterak-jsem-si-vychutnaval-poctenicko-live-portalu-pres-3g
published: true
post_date: 2005-12-02 09:19:10
---
	<p>Chtěl jsem si včera vychutnat oficiální 3G pošušnáníčko od Eurotelu. Nejprve jsem se málem zmrzačil při laborování se Siemens U15 – ne a ne na něm rozchodit prohlížení wap stránek. Ani oficiální konfigurátor na stránkách Siemensu mi nepomohl, telefon vždy zkrachoval. Došlo mi, že bude třeba použít pro užívání si UMTS nějaký o pár let mladší mobilní telefon a Nokia 6680 mi k tomu přišla ideální. Přendal jsem SIM karty a hned jsem vyzkoušel videotelefonování s Honzou Řežábem. Bylo to fajn, prošli jsme se virtuálně svými kancelářemi – videotelefonie překvapivě zaujala více, než když jsem to viděl naposledy. Holt je lepší to testovat se živým člověkem, než s nějakým statistou. Ovšem zaujala taky proto, že stála korunu za minutu, což je dobrá legrace, při osminásobku (což má být oficiální sazba) bychom se nebavili tak dobře (natož dlouho).</p>
	<p>Pak byl čas na oběd, rozhodl jsem se být průkopníkem a místo novin za 10 Kč si číst digitálně a moderně Eurotel Live! 3G portál za pět halířů za kilo. </p>
	<p>Neměl jsem to dělat.</p>
	<p>Což o to, služba fungovala fajnově, data létala jako kdyby měla průjem, však v nejbližších deseti základnovkách jsem byl jediný 3G zájemce. Dokud jsem si surfoval, bylo to fajn. Závady přišly v okamžiku, když jsem se rozhodl stahovat video. Klip Vladka z VyVolených byl fajn, stáhl se prakticky ihned, akorát 20 Kč za třicet vteřin videa mi přišlo dost. Ale co už, je to moderní. Pak jsem si šel zkusit pustit Óčko, tedy televizi, byl jsem zvědavý na stream.  </p>
	<p>Moje zvědavost neměla být ukojena. Telefon řadu minut šrotoval, pak spustil Real Player, vyžádal si odpojení WAPU a  pak už mi jen oznámil, že přístup byl odmítnut. Chvíli jsem labovoval, abych zjistil, že Real Player má nastavený vlastní profil pro data a to se asi Eurotelu nelíbí, když se RP připojuje přes APN T-Mobile. Ručně jsem to přenastavil a opakoval proceduru s tichou modlitbou k bohu Eurotelu, aby mi nebylo oněch 20 Kč účtováno znovu (dodnes nevím, zda byla vyslyšena). Nefungovalo to zase. Prolezl jsem veškerá nastavení znovu v podezření, že Real Player minule nepochopil, že chci úpravy uložit, ale pochopil. Tentokráte mne odmítal Live! portál pustit stream. Totéž se opakovalo se streamem kamer dopravního zpravodajství, u něhož navíc byla chybně uvedena cena, což bych já prominul, ale ostatním se asi nelíbí záměna jednorázové platby 1 Kč a platby 1Kč za minutu. Obecně by mohl být portál v cenách trochu sdílnější a informovat o tom, za jak dlouho ta platba  je. Chjo, tohle kdyby udělal content partner :(</p>
	<p>Trochu mne štvalo, že mi několikrát za dobu mého surfování přišly SMS. Jenže tohle číslo jsem nikdy moc nepoužíval, takže jsem se na ně ani nedíval, určitě to nebude nic důležitého. Jak tragicky jsem se mýlil. 
Když mi došlo, že na hypermoderní Nokia 6680 si streamované video Eurotelu nespustím a z nabídky tří her si nevyberu, přinesli mi konečně jídlo. Rozhodl jsem se odpočinout od surfování a pročíst si SMS. Nebyl to dobrý nápad, protože jsem se vzápětí opařil polévkou, první sms zněla: Za použití Go GPRS jsme vám odečetli 157 Kč. Huh, to jsem si hustě zasurfoval...</p>
	<p>Pročetl jsem si další SMS a ukázalo se, že Eurotel mne skásnul o 350 Kč za moje předobědové surfování, což mi vyšlo, že jsem sosnul cca 17 MB dat. Počítadlo v telefonu hlásilo zhruba desetinu. Na druhou stranu bylo příjemné, že na kartě jsem původně měl kredit 200 Kč, takže zářez šel i pod čaru ponoru Eurotelu. Když jsem šel z oběda, málem jsem neodolal nutkání hodit SIMku do Botiče... </p>
	<p>Následoval telefonát na infolinku. Probojovat se na Go linku k živému operátorovi, chce pevné nervy nebo detailní znalost menu, ideálně obojí. A především hlasitý odposlech telefonu, protože jinak musíte čtvrt hodiny mobil držet u ucha. </p>
	<p>Slečně jsem vysvětlil svůj problém, slečna pravila, že o tom vědí a že se poradí. Ukázalo se, že někdo včas neotočil tím správným kolečkem (nebo to bylo kolečku jedno, že se jím otáčí) na ústředně a lidem se účtovala normální sazba 30 haléřů za KB místo snížených 5 haléřů. Vyreklamovali mi to a moje surfování včetně zaplacení Óčka na které jsem se nemohl koukat, přišlo na 70 Kč. Nekupte to. </p>
	<p>Po drobné konzultaci ve firmě mi bylo doporučeno používat mongolské HSDPA, které je v našich sítích hojně instalováno. Při něm se používá session initiated pull metoda, kdy zavoláte do kanceláře a někoho poprosíte, aby vám skáknul do trafiky a přinesl noviny. Nebo si pro ně skočíte sami, než přinesou jídlo, v tom případě je třeba udělat nemaskované přerušení procesu u číšníka s předběžnou terminací pokrmu na vašem stole aby nedošlo ke zmatku v routingu. </p>
	<p>A teď zase trochu vážně. WAP je za těchto podmínek nechutně předražený. Představa, že zaplatím za maličko surfování při obědě tři stovky nebo i jen těch sedmdesát, je asi pro většinu lidí nepřijatelná. Stahování dat do telefonu nemůžete kontrolovat, naprosto  netušíte, kolik která stránka "měří" a maximálně si můžete vypnout stahování obrázků, což stránku rozhodí, ale doporučuju to, protože Live! portál je zasekaný plnobarevnou reklamou bez ohledu na to, že tyhle propagované hry zrovna nejsou pro váš telefon.
Live! portál je hezky udělaný, což o to - a chybky je snadné první den hledat. Jenže ta cena, to je opravdu něco otřesného. Provedení portálu v XHTML, používání plnobarevných a kvalitních obrázků, to máte jedno mega dat stažené za seanci, když se podíváte na pár stránek (v hlavičce každé je reklama min á 10 Kb) a pár článků s fotkami á 30 Kb. A za takový přenos zaplatíte 300 Kč nebo dneska ve slevě 50 Kč - to není únosné na běžné používání, snad jedině ve sváteční den po zákusku a kávě :(</p>
	<p>Mohu jen doporučit to, co mi poradila paní na infolince Eurotelu: abych Live! portál zatím moc nepoužíval. </p>
	<p>Zakončím přesto positivně: od novin se tolik nekazí oči.
</p>