---
ID: 1209
title: KlFree.Net je krok před kolapsem
author: Patrick Zandl
post_excerpt: ""
layout: post
oldlink: >
  https://www.marigold.cz/item/klfree-net-je-krok-pred-kolapsem
published: true
post_date: 2004-07-22 08:21:00
---
	<p>
O napjaté situaci v kladenské komunitní síti KlFree.Net jsem <a href="/item/klfree-net-jako-eserocko-nebo-obcanske-sdruzeni">tu již referoval</a> před její valnou hromadou v květnu. Valná hromada mezi tím proběhla (<a href="http://www.klfree.net/view.php?cisloclanku=2004052602">zápis z ní zde</a>) a členové sdružení se shodli na tom, že hodlají setrvat jako sdružení, komunita - a že nechtějí, aby jejich aktivity přebírala komerční firma. Bylo zvoleno nové představenstvo sdružení a vypadalo to, že věci naberou normální směr, kdy staré vedení vypadne a nové vedení začne dělat to, čím jej členové pověřili. </p>
<p>
V zásadě to i tak dopadlo - až na to, že staré vedení si s sebou odneslo některé přístupové body a techniku, jak to tak vypadá, zrovna ty důležité části kladenské sítě. Ty přepojují na komerční WiFi síť a lidem připojeným přes tyto přípojné body nabízejí připojení z komerční sítě s poukazem na to, že KlFree je nemůže nyní obsluhovat. Nové vedení se tomu brání podáním trestních oznámení, úpravami v síti a dalšími podobnými kroky. </p>
<p>
Jako vždy, i v tomto případě existují dvě verze. Zatímco nové vedení tvrdí, že staré vedení ukradlo přípojné body pořízené z prostředků sdružení, vedení staré naopak říká, že tyto přípojné body byly pořízeny z jejich vlastních prostředků a nikoliv z majetku sdružení a že si tedy pouze odnášejí svoji techniku, kterou dále nehodlají půjčovat sdružení, jehož nejsou členem. </p>
<p>
To je zášmodrchel, který by podle mého soudu snadno rozčísl audit, tedy první věc, kterou si mělo nové vedení udělat. Nové vedení na webu KlFree.net připomíná, že sdružení prakticky nevedlo účetnictví, dokonce ani nepodalo v řádném termínu daňové přiznání - a to je samozřejmě chyba vedení starého, jenže problém vedení nového. Na druhou stranu zrekonstruovat účetnictví tak malé organizace by mělo být relativně jednoduché, ačkoliv sporné body zůstanou. Nové vedení například publikovalo informace, podle kterých vedení staré připojovalo firmy do KlFree s tím, že zatím nemusí platit a doplatí to až v okamžiku, kdy se připojení přetransformuje na soukromou firmu. Tím se vyvedly prostředky z dosahu KlFree, i když podle mne i tohle by mohl důkladný audit odhalit, lze dohledat v logu firmy, které byly připojeny a chtít adektávní obnosy. </p>
<p>
V každém případě čeká nové vedení mravenčí práce s auditem, jinak se ze situace nevymotá, protože jejich tvrzení stojí proti tvrzení vedení starého a normální člověk nemá šanci se v tom vyznat, může pouze věřit - a to je málo. Na jednu stranu se mi úplně nechce věřit, že lidé ze starého vedení by byli tak pitomí a něco ukradli, když je jasné, že takovou věc lze relativně snadno dohledat, na stranu druhou je nutno říci, že chování starého vedení má k poctivosti daleko. Tak především i kdyby technika byla jejich, neměli by jejím odpojením poškodit sdružení, měli ji zapůjčit nebo pronajímat do doby, než se situace vyjasní. A navíc nemají právo využívat kontakty získané prací pro sdružení - přemlouvání klientů, aby přešli k novému připojiteli je velmi neetické a může být za hranicí zákonnosti... </p>
<p>
Podrobný popis situace je na <a href="http://www.klfree.net/">stránkách KlFree.Net</a> (z pohledu nového vedení). </p>
<p>
A ještě jména: staré vedení sdružení: členové bývalé rady Sdružení - Kostečka (Beny), Šulc (Japan), Kraus (Viperx), Mraček (Jenik). Nové vedení (rada): Roman Štec, Tomáš Kopsa, Kamil Sopko, Vít Hauptman, Pavel Müller, Josef Hlaváč, Tomáš Tichý.</p>
