---
ID: 1357
title: 3GSM World Congress 2005 (aneb Cannes)
author: Patrick Zandl
post_excerpt: ""
layout: post
oldlink: >
  https://www.marigold.cz/item/3gsm-world-congress-2005-aneb-cannes
published: true
post_date: 2004-10-11 08:14:00
---
<p>
Přišla mi (asi tak před měsícem) brožurka od GSM kongresu v Cannes a protože začíná být ta nejlepší chvíle objednávat ubytování a cestu, tak pár informací.</p>

	<div class="rightbox"><img src="/wp-content/uploads/1/20041011-cannes2005.gif" alt="3GSM World Congress 2005 v Cannes" width="200" height="81" /></div>
<p>
Cannes propukne 14. – 17. února 2005 a letos bude rozděleno do tří hlavních sekcí, streamů:</p>

<ul>
<li>Strategie pro nalezení nových příjmů</li>
<li>
Implementační strategie pro zavádění nových služeb
</li>
<li>
Mobile Content Summit
</li>
</ul>
<p>
Kromě těchto tří sekcí, které poběží od úterka, budou v pondělí ještě další sekce, které stojí za pozornost a které se zpravidla platí zvláště:</p>

<ul>
<li>Technologické sympózium
</li>
<li>
Venture Funded Technologies
</li>
<li>
Analýzy rostoucích trhů
</li>
<li>
Leadership Summit
</li>
</ul>
<p>
Pozornost bych nyní obrátil k <b>Venture Funded Technologies</b>, což je česky něco jako Technologie podporované venture investory. V průběhu této části totiž mají začínající společnosti šanci zúčastnit se takzvaného Elevator Pitch, tedy zhruba pětiminutové presentace svého produktu a firmy, kterou chtějí zainvestovat. Výhoda Elevator Pitch je samozřejmě v tom, že posluchači jsou investoři z venture fondů a pokud je váš produkt a projekt zaujme, zapíšou si kontakt a dají s vámi řeč. Tahle akce byla minule velmi úspěšná a prý se při ní uzavřela řada partnerství, čemuž bych i věřil, protože na ní bylo slušně narváno a šlo o zajímavé myšlenky a nápady. </p>

<p>
Bohužel minule jsem na ní neviděl žádnou českou firmu a docela by bylo prima, kdyby se tam letos nějaká objevila. Zájemci se stále mohou hlásit někde na <a href="http://www.3gsmworldcongress.com/">webu vystavovatele</a> – samozřejmě jde o firmy a produkty, které mají něco společného s mobilními sítěmi a aplikacemi. Takže – snad se tam s někým potkám. </p>

<p>
Jak tak studuji program, letos nebude na diskusních fórech vystupovat žádný čech (ani slovák), vypadla také velká jména z IT světa (vloni Intel), takže muziku bude nejvíce tvrdit šéf T-Mobile René Obermann, šéf Orange Sanjiv Ahuja a šéf NTT DoCoMo Masao Nakamura. Jména z firmy Nokia nahradí Miles Flint, prezident Sony Ericsson atd. Řekl bych, vcelku vítané obměny, ačkoliv Arun Sarin mi bude chybět. </p>

<p>
Proč řeším únorové Cannes v říjnu. Především kvůli dopravě. Letadla bývají v lednu beznadějně rozebraná, navíc do Cannes se dopravuje blbě. Žádný přímý linkový spoj nelítá do Cannes a když to za mne nikdo nezaplatí (což letos nevypadá), musí se cenově optimalizovat. Lze letět levněji se Swiss nebo Alitalia a někde přesedat a dostat se do Nice, lze letět s GermanWings a přesedat v Kolíně (nad Rýnem), všechno je to zabitý den a cena přes 7000 Kč. Za poloviční cenu tam člověk dojede autem, může vzít další tři lidi, spoustu bagáže, užije si spoustu legrace a zabít při tom také celý den. Dva rozdíly: v letadle si bagetu nemůžete moc vybírat, ale je zdarma a v autě si nemůžete za jízdy číst, když máte řídit <i>(Honza na to reaguje hodně nevrle)</i>, takže je člověk cestou dost unavený.</p>

<p>
Kromě dopravy jest nutno se připravit technicky. V tomto případě se například Oskara přeptat, zda konečně zprovoznil GPRS v zahraničí (ne), sehnat SIM kartu operátora, který toho je schopen (T-Mobile, je levnější než ET, mám firemní), sehnat malý foťák, abych netahal půlkilovku Soňáka, sehnat nějaký smartphone s češtinou na remote zadávání článků, obnovit zdarma přístupy na WiFi hotspoty atd… </p>

<p>
Ostatně, jak to tak vypadá, pro mne je z pracovních důvodů sekce Mobile Content Summit povinná.
</p>
