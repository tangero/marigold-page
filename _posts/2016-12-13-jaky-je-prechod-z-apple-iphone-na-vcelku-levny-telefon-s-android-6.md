---
ID: 3413
title: 'Jaký je přechod z&nbsp;Apple iPhone na vcelku levný telefon s&nbsp;Android 6'
author: Patrick Zandl
post_excerpt: ""
layout: post
oldlink: >
  https://www.marigold.cz/item/jaky-je-prechod-z-apple-iphone-na-vcelku-levny-telefon-s-android-6
published: true
post_date: 2016-12-13 10:47:58
---
<p>Jednou za čas se pokusím o přechod z iOS na něco jiného. Je to součást určité systémové hygieny. Chci mít přehled a přehled neznamená, že zařízení máte v ruce na pár hodin, jeho součástí je, že systém dlouhou dobu používáte jako svůj hlavní. Tak, abyste se zbavili původních návyků a přijali za své novou filosofii. Zatím vždycky to dopadlo neslavně, protože Android 5 je opravdu výrazně uživatelsky horší systém, než iOS té doby. <br />Úvaha uživatelů je vždycky stejná. Proč si kupovat iPhone za deset až třicet tisíc, když srovnatelně vybavený telefon s Androidem stojí polovinu a možná méně. Fanatický příznivec Androidu s chutí porovnává nejnadupanější iPhone 7 Plus a jeho cenovku s něčím podobně velkým třeba od Xiaomi, kde rozdíl dvacet tisíc samozřejmě vzbudí jistý údiv. </p>

<!--more-->

<p>Zakoupil jsem po zralé úvaze <a href="http://consumer.huawei.com/en/mobile-phones/p9lite/index.htm">Huawei P9 Lite</a> se 3GB RAM. Důvodů bylo více. Huawei je top značka v Androidu i v Číně, 3GB RAM "musí stačit každému", byl to jeden z mála slušně vybavených telefonů ve velikosti pod 5.5 palce (což je základní rozměr většiny dnešních Android telefonů a ten jsem už nechtěl), je zde LTE Band 20 i čtečka otisků (základ bezpečnosti, kdyby se ještě Raifka s touhle technologií seznámila). Chybělo mi USB-C a bezdrátové nabíjení, v praxi jsem ověřil, že hledání správné pozice u dvoustranného konektoru dávám v průměru napotřetí a nebetyčně mě sejří, jenže sehnat kombinaci všech parametrů bylo nemožné. To vše v ucházejícím designu a ceně mezi šesti a sedmi tisícovkami opravdu klade otázku, proč by si člověk měl kupovat papírově podobný iPhone SE za dvojnásobek nebo iPhone 5S dražší o třetinu. </p>
<p>Rychle zjistíte, že v osmi či deseti jádrech a trojnásobku paměti RAM či dvojnásobku kapacity baterie kouzlo chytrého telefonu není. iOS z papírově slabšího hardware vymáčkne podstatně více, jenže pokud platí "money talks", může vám tohle být trochu jedno. Asi nejvíc se člověk zadrhne na fotkách. Ne, že bych telefonem fotil rutinně, ale jsem rád, když momentka s rodinou z mobilu je použitelná. Jenže tmavší scény, na tom si můj Huawei dost spolehlivě láme zuby a je poznat, že nejde o žádnou vysokou řadu fotoaparátu a že tady se ušetřilo na hardware a nedohnalo na software. Co na tom, že deklarovaný počet megapixelů je u iPhone 5s podstatně nižší, dojem z fotky je zase podstatně lepší, na druhou stranu si člověk alespoň osvěží fotografický pojem "zrno". Na plném světle se rozdíl samozřejmě stírá. </p>
<h3>Problémy přechodu</h3>
<p>První věc, na které se člověk při přechodu mezi mobilními operačními systémy zasekává, je <strong>přenos dat</strong>. Vůbec jsem nedoufal, že přenesu SMS zprávy a také nepřenesl. Kontakty jsem nasynchronizoval z iCloudu do Google Kontaktů a odtud si je mobil stáhl, na fotky používám Amazon Cloud Drive a Amazon Photo, které je multiplatformní. Emaily se vyřešily samy, snad jen Protonmail zklamal tím, že narozdíl od iOS verze jeho androidí verze nepodporuje čtečku otisků prstů. </p>
<p>Čtečka sama mě příjemně překvapila. Ještě před rokem byly tylow-cost androidí dost mizerné, ale tahle funguje svižně a spolehlivě. Je na zádech, člověk se jí zpravidla dotýká ukazováčkem, což má pro mě výhodu. Palec používaný na iOS si totiž zpravidla rozedřu (běh, teď o vánocích ořechy atd) a pro čtečku na iPhone je nepoužitelný, ukazováček tím netrpí. Navíc se snímač dá použít i pro ovládání pohybem, je to příjemný doplněk. </p>
<p><strong>Druhým zádrhelem jsou hesla.</strong> Snažím se mít pro různé služby různá hesla, která synchronizuji přes 1Password. To naštěstí má verzi i pro Android, jenže klíčenku mám uloženou v Dropboxu, kde mám superkomplikované heslo, které musím najít na desktopu a předatlovat ho, což vyjde na čtvrtý pokus. Pak zjišťuji, že používám dvoufaktorovou autorizaci, jejíž aplikaci jsem ještě nenapojil, takže si nechávám poslat SMS heslo a dostávám se konečně do Dropboxu. Příležitost převést Authenticator na nové zařízení. <br />Teprve v tom okamžiku je zajištěno propojení hesel, tedy to, co by u Apple ekosystému provedl sám systém (a v rámci samotného Google rovněž ten - jenže já na nich nechci být závislý). Ještě je nutné povypínat výzvy Google na ukládání hesel do jeho klíčenky, překládání stránek a telefon je připraven. </p>
<p><strong>Za třetí soubory </strong>roztahané po cloudech. Uložené články řeší Pocket a Feedly, nové čtení navíc ještě Flipboard, všechno má i verzi pro Android. Moje vlastní články musím překopírovat z iCloudu do Dropboxu nebo na multiplatformní Google Docs, což naštěstí jde v macOS na pár kliků. <br />Vyřízeno. Teď je potřeba postahovat aplikace, které používám a všechno nastavit, rozchodit. Garmin Connect stahuje údaje z hodinek a posílá mi na ně notifikace hovorů, které snadno v zimní bundě přeslechnu. Jenže nefunguje. Sesynchronizuje se denní počet kroků a pak se přenos zadrhne. Přepáruju hodinky, ten samý výsledek. Napravila to až včerejší akualizace aplikace, do té doby jsem hodinky musel po běhání synchronizovat přes kabel. </p>
<p>Vcelku mi trvalo zhruba den, než jsem se z Apple iOS přenesl ekvivalentně do stejného světa v Androidu. Jsou tu stále zádrhele. Například kopírování čísla z textu došlé SMS, to je pro nativní aplikaci problém, musel jsem vyzkoušet tři další. </p>
<p>Posledním problémem byla <strong>náhrada iMessages z iOS</strong>. A to není jednoduché, protože propojení mezi desktopem a mobilem mi třeba u potvrzování bankovních plateb výrazně zjednodušovalo život a nenašel jsem nic, co by mi umožnilo zobrazit došlé SMS na desktopu Apple (AirDroid mi přijde poněkud overkill). "Naštěstí" sám Apple dost iMess pro profi uživatele v posledních updatech oškubal, vykopírovat něco ven je čím dál složitější, nelze znovu poslat iMess jako SMS a opačně, zato přibyly hopsací ikonky a místo stručných linků jsou zde plné a neužitečné náhledy. Nakonec se ukázalo, že ti, kdo mají iMess, mají také WhatsApp nebo Facebook Messenger a touto dvojicí messagingových aplikací je lze slušně obsloužit, za cenu mírně většího chaosu. </p>
<h3>Změna uživatelských návyků zabere čas</h3>
<p>Zatím to s šestkovým Androidem jde. Překvapivou a neočekávanou výhodou je, že není tak návykový na používání, zatímco dříve bylo milé se podívat, co se nového píše na Facebooku či na webu, na Androidu mě to láká mnohem méně. A to je pozitivní. Hudbu obstarává Spotify, jen ta synchronizace je otřesná, zlaté centralizované iTunes, na to si budu muset ještě zvykat, že všechno se na Androidu zálohuje někde jinde. </p>
<p>S čím problém mám, je velikost. Displej 5.2 palce se pohodlně do kapsy u kalhot nevejde. Každé sehnutí se, každé zavazování bot znamená, že o něm hodně víte. V každé kapse u bundy má problém se srovnat. </p>
<p>Uvidím. Dám tomu čas. Uživatelské rozhraní se posunulo z pětky výrazně, ale pořád je to peklo uživatelské přívětivosti. Škoda, že Microsoft zazdil Windows Phone a nenabízí teď žádný telefon, který má perspektivu a budoucnost, jejich systém je mnohem čistší, ale když firma sama svým strojům nevěří, je to těžké, přitom pro běžné užití a běžného uživatele jsou výrazně přívětivější, než Androidy.  </p>
<h3>Aktualizace systému</h3>
<p>To je samostatná kapitola. V Androidu je pro běžného uživatele poněkud těžko uchopitelný systém aktualizací. Ta sice funguje “vzduchem”, jak je dnes běžné, jenže musíte čekat, až se uvolní aktualizace na váš model a hlavně na vaši verzi a distribuci. Například já sehnal P9 Lite v distribuci italského TIM (do česka se verze s 3GB nevozí, netuším proč) - a tak bych měl čekat, až se TIM uráčí vydat aktualizaci. Pokud vůbec. Nebo si to mohu přeinstalovat, což není proces pro každého. Vykládejte si tento odstaveček jako frustraci běžného uživatele. </p>
<h3>Amazon Kindle 7 a Amazon Echo Dot</h3>
<p>Mimochodem, v akci Amazonu jsem koupil i sedmipalcový tablet za 40 dolarů. Je na něm vidět, že to není žádné rychlostní dělo, ale na čtení PDF v posteli a takové to matlání prstem po displeji to použitelné je. S výhradou skutečnosti, že Fire OS je sice částečně Android, ale na nějaké větší instalace androidích aplikací tam bez značného úsilí zapomeňte. I tady je ale kvalitativní přibližování Androidu a iOS vidět, v Amazoním ekosystému mě ale učarovala Alexa a služba Echo, reproduktor, který dokonce rozumí mojí angličtině a angličtině dětí, které si s Alexou rády povídají. Škoda zbytečných omezení typu "nelze nastavit domovskou lokaci mimo oblast prodeje" - takže u počasí musíte pořád dodávat, že ho chcete v Praze, Česká republika, protože jinak vám najde Prahu v USA. Hlasové rozpoznávání má Amazon výrazně lepší, než Google a Apple zde hodně zaspal. </p>
<p>Závěrem: je dobré si uvědomit, že když se člověk ve světě Androidu podívá po telefonech, které kvalitativně odpovídají iPhone, není to už taková sláva. Papírově lepší hardware sráží menší optimalizace a rozežranost Androidu, takže nakonec podobně užitný Android je naceněný velmi podobně, rozdíly jsou v řádu jednoho, dvou tisíc. Můžete dostat něco navíc, po čem určitě prahnete (NFC, bezdrátové nabíjení, zakřivený displej), dostanete svobodu si telefon zprasit jak chcete, ale pokud chcete svobodu pracovat bez toho, abyste opečovávali svůj mobil jak mimino, to vám Android nedá. A je to jeho filosofická odlišnost, vlastnost. <br />  </p>
