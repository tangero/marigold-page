---
ID: 897
title: 'Potter dočten, takže hurá do drobků kolem sítí&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/potter-docten-takze-hura-do-drobku-kolem-siti
published: true
post_date: 2004-03-04 08:32:00
---
<p>
Tak jsem včera <STRONG>dočetl pátý díl Harryho Pottera</STRONG> a při té příležitosti mne napadlo, že by nebylo od věci napsat paralelní knihu, která by byla vyprávěna z pohledu Luciuse Malfoye. Pátý díl Pottera mi přijde mnohem komplikovanější a v knihovně se nedalo přehlédnout, jak tloušťka dílů stoupá úměrně s pořadovým číslem dílu. Autorka se zřejmě snaží vyrovnat s tím, že i její čtenáři rostou a tak se snaží úměrně jejich věku zdvihat i "psychologické prostředí" knihy - hlavní hrdina už je daleko rozporuplnější než býval a někdy si říkám, že pár facek by tomu frackovi neškodilo.</p>

<p>
Také jsem před několika dny dodělal <STRONG>roztřídění zpráv na Marigoldovi do kategorií</STRONG>, tedy abych byl přesnější, možnost vašeho přístupu k tomuto roztřídění. Všimněte si prosím, že nyní je pod každou zprávičkou úplně vpravo odkaz na kategorii, v případě této zprávy Rodina a přátelé. Když na něj kliknete, dostanete se na vytříděné zprávy jen z této kategorie. Hodlám to ještě přidat do menu. Také jsem založil novou kategorii 3G věnovanou jen příslušným zprávám, aby se to nemíchalo s kategorií věnovanou GSM/GPRS. A přidal jsem týdení shrnutí 3G událostí nazvané 3G Týden, snad se vám to bude líbit - ve WLAN se toho tolik zajímavého neděje, aby bylo pořád o čem psát a 3G je velmi zajímavé už tím, jak zajímavě se to s WLAN protíná...</p>

<p>
Nedávno mi Jakub přeposílal nějaký příspěvek z diskuse o novém designu Mobil.cz, kde někdo psal, že je to hnusné a že je dobře, že má Mobil.cz konkurenci v MobilManii a Marigoldu. Souhlasím s autorem příspěvku, že je dobře, že Mobil.cz má konkurenci, to je vždy dobře. Nesouhlasím s tím, že konkurencí je Marigold. Marigold není žádné zpravodajství, nemám ambice a ani nechci psát o všem. Píšu o tom, co mne zajímá a většinou o tom, co se nekryje s Mobilem/MobilManii. Nekryje se to proto, že píšu o věcech, které zajímají jen menšinu lidí, většinou geeků a ještě většinou střelených ze stejné strany, jako já. Na druhou stranu, díval jsem se do iAuditu za leden 2004 a na Marigold přišlo 8297 unikátních návštěvníků. Zajímalo by mne, kolik z nich se šlo podívat jen na přehled WiFi či omylem zabloudilo a kolik chodí častěji, jenže jsem si smazal databázi, ze které bych to mohl sledovat. No nic, zkusím to znovu spočítat. Jo a MobilMania mezi tím změnila design - také ji za to osladili v diskusi a taky se mi to zdá k lepšímu. Berte to tak, že v diskusi se na změnu designu vždy nadává :)</p>

<p>
Na serveru Zandan jsem <A href="http://test.zandan.com/website/mdw_operators.asp#sms" target=_blank>našel aplikaci,</A> která měří, <STRONG>jak dlouho trvá doručení SMS zprávy</STRONG> ve francouzských mobilních sítích (průměr je nyní 1,67 vteřiny) a jak dlouho trvá natažení wap/imode portálů francouzských operátorů (nyní 2,8 vteřiny). Hu, je to v praxi k něčemu jinému, než jen pro potěchu oka?</p>

<p>
MobilManie <A href="http://www.mobilmania.cz/Bleskovky/AR.asp?ARI=106725" target=_blank>informuje</A>&#160;(či šušká)&#160;o tom, že <STRONG>Eurotel chystá svoje "t-zones"</STRONG> pod názvem Live. Je to dobře zvolený název - až to koupí Vodafone, bude stačit přidat vykřičník, žádný velký "rybrending". </p>

<p>
Mobil.cz zase <A href="http://mobil.idnes.cz/mobilni_komunikace/mobilni_technologie/uwbcsp040302.html" target=_blank>píše o tom</A>, že dnes by se <STRONG>mohla schválit specifikace UWB</STRONG>, Ultra WideBand. Bavil jsem se o tom s Petrem Nachtmannem v Cannes, on té technologii nějak hodně věří. Je to rozhodně zajímavá technologie, ale s tak malými výkony, jaké bude mít schválené, je to trochu problém. Ale našel jsem v posledním Spektru zajímavý článek, který nutí k zamyšlení a který říká, že poslední pokroky s UWB technologií a OFDM modulací mohou mít výrazný vliv na přehodnocení licenční politiky ve frekvencích, protože mnohé frekvence jsou využívány hodne neefektivně a mohly by být simultánně využívány něčím jako UWB. Prostuduji a dám vědět (odkaz není, článek mám v papírové verzi).</p>

<p>
Rita Pužmanová má <A href="http://www.lupa.cz/clanek.php3?show=3256" target=_blank>na Lupě má článek </A><STRONG>o spotřebě energie v 802.11b/g</STRONG> - nepovažuji to ale za esenciální čtení, nicméně pro zájemce dobré. Na <A href="http://www.zive.sk/H/Mobil/Ar.asp?ARI=107784&amp;CAI=2134" target=_blank>slovenském Živě </A>jsem našel zajímavý <STRONG>článek věnovaný počátkům telekomunikací na Slovensku</STRONG>, píše ho Juraj Procházka a stojí za přečtení včetně diskuse. Článek je součástí seriálu, ostatní články <A href="http://www.zive.sk/Authors/default.asp?AUI=512" target=_blank>najdete zde </A>v archivu autora. </p>

<p>
Na závěr poslední telco vtip, co jsem slyšel. <EM>Víte, jak se spočítá cena Českého Telecomu? Vezmete cenu Eurotelu a přičtete k ní cenu budov, které Telecom vlastní.</EM> Kruci, teď mi někdo píše, že to není vtip, ale státní tajemství :(</p>
