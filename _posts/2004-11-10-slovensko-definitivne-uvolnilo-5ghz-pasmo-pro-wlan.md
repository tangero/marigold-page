---
ID: 1399
title: >
  Slovensko definitivně uvolnilo 5GHz
  pásmo pro WLAN
author: Patrick Zandl
post_excerpt: ""
layout: post
oldlink: >
  https://www.marigold.cz/item/slovensko-definitivne-uvolnilo-5ghz-pasmo-pro-wlan
published: true
post_date: 2004-11-10 15:27:57
---
	<p>
Pětigigaherzové pásmo pro bezdrátové sítě podporující kontrolu vysílacího výkonu a dynamickou volbu kmitočtu, uvolnil slovenský regulátor Teleoff. Všeobecné povolení se už objevilo <a href="http://www.teleoff.gov.sk/Vpovolenia/hiperlan2.html">na webu</a>, zprávu úřad vydal již před měsícem. Konkrétně jde o frekvence 5470 – 5725 MHz, kde maximální střední hodnota EIRP je 1W na 20 MHz širokém kanálu (nebo 50mW na každý 1 MHz šířky jinak širokého kanálu).</p>

	<p>
Trochu hloupé je to s anténami, anténa může být integrovaná nebo <i>&#8220;meraná spolu so zariadením a definovaná v rozhodnutí schválení technickej spôsobilosti, alebo vyhlásením výrobcu o zhode&#8221;</i> - ale upřímně, lepší než drátem do oka a za tohle už se prsty nepálí. </p>

	<p>
V ČR máme smůlu. Povolení 5GHz pásma u nás visí na rozhodnutí regulátora. ČTÚ se rozhodl, že nebude spěchat a licenci projedná až poté, co bude v Evropské komisi projednána zdůvodňovací zpráva připravená Výborem pro rádiové spektrum. Ta však bude moci být Evropské komisi předložena a projednána Výborem pro rádiové spektrum teprve po schválení zasedáním výboru ECC, které se koná ve dnech 8. - 12. 11. 2004. Následné zasedání Výboru pro rádiové spektrum se uskuteční 8. 12. 2004.</p>

	<p>
Jestli jste z toho nepochopili, co se s dokumentem děje, tak se nebojte, to asi nikdo. Slováci to vyřešili tak, že si uvědomili, že nějaká Evropská komise, která nemá moc šajn, co je 5 GHz už asi moc nezmění, kromě toho, že třeba přikáže lepit dvanáct hvězdiček i kolem antény. Takže Teleoff dokument přijal v intencích, v jakých ho navrhl Výbor pro radiové spektrum a nečekal, až papír dostane ve dvou dalších kolečkách patřičné štemplíky. </p>

	<p>
Český ČTÚ postupuje více alibisticky a na štemplíky čeká. Takže u nás generální licence na 5GHz pásmo hrozí na jaře roku 2005 (a jaro je podle mne také květen).</p>

	<p>
Rovněž komentuje <a href="http://vucako.bloguje.cz/82104_item.php">Kamojedov</a> a taktéž <a href="http://borog.bloguje.cz/78284_item.php">Borog</a>.
</p>
