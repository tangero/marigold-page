---
ID: 3857
title: 'Blockchain v&nbsp;telekomunikacích: konec vlády mobilních operátorů'
author: Patrick Zandl
post_excerpt: ""
layout: post
published: true
post_date: 2017-11-05 21:15:49
---
<p>Je to zajímavé mentální cvičení, které by měl každý udělat ve svém oboru, když přijde nová "revoluční" technologie. Tímhle cvičením odlišíte revoluci v tom, jak vás odrbat jako investora od revoluce v oboru. Vezměte si blockchain. Ve finančním sektoru jasný zásah (a potopená?). Co další obory? Co třeba telekomunikace?</p><!--more--><p>Blockchain se v telekomunikacích testuje, takže své užití opravdu má, ale není jisté, zda může obor revolucionalizovat a tedy "disruptovat" - zcela v něm změnit odběratelsko-dodavatelské vztahy, jako to třeba udělal v telekomunikacích internet. Provozovat interní databáze v blockchainu má své kouzlo ve snižování OPEX, ale revoluce trhu to není. Revoluce je teprve ta změna, kterou označuju socialistickým termínem "naprosto změněné dodavatelsko-odběratelské vztahy" - neumím najít lepší termín k anglickému "disrupting".</p>
<p>Takovou změnou by byla situace, kdyby by do oboru mohli přijít noví hráči a ti měli šanci rychle vytěsnit hráče stávající. Rychlost je důležitá: když se to nestane rychle, je revoluce udušena, asimilována, normalizována tím jak se revolucionářská firma přizpůsobí. A blesková revoluce v oboru, kde postavit jednu lokální síť stojí miliony a miliardy a roky povolení, se dělá těžko. Prakticky by to znamenalo použít něco, co existuje a je to myslitelně dostupné (tedy ne přes roamingové smlouvy atd). Jenže co, jak? A to je to mentální cvičení: najít takovou štěrbinu, kombinace a možnosti.</p>
<h3>Open Blockchain 6G síť</h3>
<p>Jak by vypadala taková blockchainová mobilní síť?</p>
<p>Za prvé bychom museli mít infrastrukturu a bylo by záhodno vzít tu existující, tedy ze začátku asi nejlépe WiFi sítě. Představte si WiFi sítě, do kterých se lze zabezpečeně automaticky připojit přes software ve vašem chytromobilu, tabletu, počítači. Jednoduchý program na routeru a ve vašem zařízení ověří v blockchainu vaši identitu a kredit v kryptoměně, následkem čehož můžete přes své zařízení libovolně datovat a telefonovat. Platíte kryptoměnou nějak zkonstruovanou částku: může být plošně stejná (nesvobodné), lišicí se podle přípojného bodu (unavující pro uživatele) - to je zatím vcelku jedno. Služba se ihned může vyúčtovat, strhnout z kreditu, potvrzuje ji jak přípojný bod, kde je uživatel připojen, tak ten cílový, kde ze služby vystupuje (pokud je potřeba), takže své peníze mohou dostat všechny strany ekořetězce. Tohle není tak složité, snad s tou výjimkou, že dnešní běžné routery nemají dost prostoru pro vedení nějakého sidechainu (čestnou výjimkou jsou naše Turrisy:)</p>
<p>Aby taková blockchainová síť fungovala, musela by nabídnout lepší pokrytí, než pár desítek metrů kolem domácího WiFi. To by znamenalo potřebu dvou věcí: otevřený hardware základnových stanic a otevřený, ale stále nějak řízený přístup k rádiovému spektru.</p>
<p>Otevřený telekomunikační hardware začínáme mít, vznikají specifikace a jen pro něj dosud nebyla viditelná aplikace. Telco firmy ho chtějí/nechtějí, vědí, že jim to sníží náklady, ale zase to přinese riziko konkurentů, přičemž ty náklady je zase tak netrápí, ty se bez fungující konkurence dají hodit na klienta. Jenže kdyby otevřený hardware pro základnové stanice a telekomunikační infrastrukturu začal mít uplatnění v blockchainové síti, bylo by to rázem jiné. Takový otevřený hardware by byl něco jako těžení kryptoměny, jenže oproti kryptoměně podstatně předvídatelnější. Nakoupili byste hardware, sehnali zajímavou lokalitu, kde lidé chtějí telefonovat a začli byste vydělávat.</p>
<p>K tomu ale potřebujete ty zajímavé frekvence. V nelicencovaném pásmu je bordel, licencovaných je nedostatek. Zajímavým způsobem je přístup CBRS, který se zkouší v USA a uvažuje se o něm pro EU na frekvence kolem 2-3GHz. CBRS funguje na automatickém přidělování volných frekvencí plánovacím serverem (SAS). Ten má digitální mapu terénu, ví, kde je obsazeno a koordinuje využití rádiového spektra. Pokud je volno, prostor vám za nějaký peníz přidělí. Takže máte volné a přitom vyhražené spektrum za rozumný peníz, aniž by si ho mohl monopolizovat jeden operátor - když spektrum nepoužívá, tak se mu zase sebere, koordinační server ví, co kdo používá.</p>
<p><iframe src="https://docs.google.com/presentation/d/e/2PACX-1vR8wNW1R9IR6obiu-wqNbh8taRPwVb9_CaHEg0j1a_zjAUhy48mTkSK8vCVz-WGsQFUZWhDJBxkWTNz/embed?start=false&loop=false&delayms=3000" frameborder="0" width="480" height="299" allowfullscreen="true" mozallowfullscreen="true" webkitallowfullscreen="true"></iframe></p>
<p>Takhle jsme si vytvořili kompletní síť. Má své nevýhody. Nemá plošné pokrytí (proto máte v mobilu nějaký záložní prepaid za nulový měsíční paušál) a nemá naprostou spolehlivost (na to jsme z internetu zvyklí). Ale je to otevřené řešení umožňující rychlou implementaci různých nových a dosud netušených služeb (čemuž se běžný operátor brání), nabízející férové ceny tlačené dynamickou konkurencí. A možnost podílet se na provozu služby v rozměru, jaký potřebujete či chcete. Věřím, že během pár měsíců od zveřejnění opensource kódů takové sítě by se řešení dostalo do otevřených firmware routerů (OpenWRT/LEDE/DD atd) a o pár měsíců později i do těch uzavřených čínských, později i do těch seriosních.</p>
<p>Slyšeli by na to klienti? To těžko říct. Dokud by to bylo levné, tak minimálně řada mladých lidí by po tom sáhla. Tím by se to začalo šířit, vytváření pokrytí blockchainové sítě by se mohlo snadno rozšířit, však byste mohli přístup nabízet i zadarmo jako bonus nebo naopak vydělávat, jak kdo chce. Starší lidé by možná rádi zůstávali u ověřenějšího LTE a v telco sítích by vznikl napnelismus, kdy by se hádali těžaři blockchainových mobilů s telco operátory o to, kdo je větší svině, podle mě by to do změny promluvilo dost podstatně. Představte si, že místo SIM karty do svého mobilu nastavujete jen čtrnáct slov svého blockchainového účtu :)</p>
<h3>Už to tady bylo, ale nebyly podmínky...</h3>
<p>Co si ale také uvědomuju je, že podobný článek jsem psal někdy před sedmnácti lety. Podobnou technologii (bez blockchainu, ale decentralizovanou) tehdy vyvíjel Ericsson. Nikdy se ani nevydala, zůstala jen jako interní technické cvičení, nebyla šance, že by ji někdo použil. Jenže dnes je situace diametrálně jiná. Už jen ten nejpodstatnější prvek, rádiové spektrum, je možné dnes vyřešit. Jsou jak osvědčené modely jeho přidělení, tak technologie, které umožní spektrum používat komukoliv a vyhraženě. Je možné vyrábět otevřený hardware a je hlavně mnohem menší poptávka po přenosu hlasu na telefonní čísla.</p>
<p>Myslím si, že technologicky přišel čas na blockchainovou revoluci v telekomunikacích. Teď to chce ještě nějakého vizionáře, který se do ní pustí...</p>
<p> A jak je na tom váš obor? Zkuste si to představit, zamyslet se, zda v něm jak technologie, tak možnosti a poptávka došly tak daleko, aby jej decentralizace mohla totálně proměnit...</p>