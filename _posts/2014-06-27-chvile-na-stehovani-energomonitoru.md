---
ID: 2918
title: Chvíle na stěhování energomonitoru
author: Patrick Zandl
post_excerpt: ""
layout: post
oldlink: >
  https://www.marigold.cz/item/chvile-na-stehovani-energomonitoru
published: true
post_date: 2014-06-27 11:27:31
---
<p>V energomonitoru nás za jaro přibylo tolik, že už se do kanceláří ve Valašském Meziříčí nemůžeme vejít. Tedy, můžeme, ale už je problém cokoliv jiného, než se tam vejít, například pracovat či se poradit - a to další kolegové mají dorazit v létě a jak to tak vypadá, s hledáním fajn a schopných lidí nějakou dobu nebudeme končit. Takže nás čeká stěhování. </p>

<!--more-->

<p>Z valmezského náměstí, kde máme kanceláře příhodně nad bistrem Mamulka (jenže většinou stejně jíme v <a href="http://www.jakodoma.com">Jakodoma</a>) se postěhujeme o kus dál. Jak teď tak koukám do smlouvy, ve skutečnosti se stěhujeme do Krásna nad Bečvou, neptejte se mě, jaký to má vztah k Valašskému Meziříčí, to já nevím, přišlo mi na mapě i v praxi, že je to jen pár metrů a stejné město. Je to taková příjemná vilka, kterou ovšem trochu dorazil vkusný vchod. Co s ním, to ještě vymýšlíme. Dům zabereme celý, v podzemí je rozsáhlý prostor na sklad, je tu i nákladní rampa, původně jsme hledali i něco, kde by se dala dělat větší montáž, ale nedalo se nic najít. To je něco, na co nás honí mlsná: vlastní výroba a kompletace v Česku.  </p>
<p><img title="valmez-nove-kancelare.jpg" src="http://www.marigold.cz/wp-content/uploads/valmez-nove-kancelare.jpg" alt="Valmez nove kancelare" width="600" height="400" border="0" /></p>
<p>Vyrábět věci v Číně je časově i množstevně poněkud nepraktické. Musí se dělat velké série, musíte to vědět dopředu, jenže zákazníci to nemají rádi, čekat tři měsíce, než se to vyrobí a dorazí a navíc chtějí poněkud rychlejší možnosti modifikací. To nesplňuje Čína, ale bohužel ani post-socialistické české podniky, pro které je sto kusů malá zakázka a taky je fascinuje požadavek “tenhle týden pošlem dokumentaci, příští nám pošlete plošňáky”.  Jenže náprava jakýchkoliv chyb je při výrobě v Číně opět časově obtížná a když se tyhle náklady započtou do původně zajímavé ceny, vychází z toho, že alespoň část výroby by se mohla už zase dělat v Evropě, jen trochu jinak, než dříve. A to je něco, na co si brousíme zuby - zatím alespoň u menších a jednodušších zakázek, které se dají dělat více na koleně.  Taky pro pořádek připomínám, že nemontujeme iPhone, ale spíš třeba teplotní sondy.  Musíme si s tím mírně pohrát a trochu poladit zkušenosti, co a jak dělat a kde vyrábět. Samozřejmě jsme i přemýšleli o montáži českými firmami, ale stejně by se nám nejvíc líbilo mít to plně pod kontrolou. Uvidíme - zatím bude menší kompletační dílna v přízemí (patro okupují programátoři) a když to velikostně vyroste, budeme to dál řešit. Velkým vzorem nám je JabloPCB - samozřejmě vzorem, kterému ani po kotníky nesaháme, tam už to pánové dělají dost profi. </p>
<p>Koukám se, pro inspiraci, jak si kanceláře vyzdobují jinde. Zírám na americké startupy, pro které kanceláře zjevně navrhují renomovaní designéři, ale i na některé české firmy, kde je vidět, že se do toho nějaký peníz dal. Vstříc mi vyšel minulý Respekt, kde se tomu věnují, leč takové orgie nás zatím nečekají, dokud si na to nevyděláme. Odpočinkové zóny? Fotbálky? Xboxy či plejstejšny na odreagování? Já nevím, jsem nějak staromódní a přijde mi, že když nepilotujeme drony nad Irákém, že si nejvíc stres odbouráme tím, když pořádně odvedeme práci a tím se nevyvrbí maléry. Spíš potřebujeme místo, kde se v klidu najíst, v klidu si sednout a něco si promyslet nebo něco probrat s kolegou a nerušit při tom všechny. S tím si budeme chvíli hlavu lámat, protože přemýšlení si asi ještě užijeme. </p>
<p><img title="3028061-inline-googam5-2.jpg" src="http://www.marigold.cz/wp-content/uploads/3028061-inline-googam5-2.jpg" alt="Kancelář Google v Holandsku" width="500" height="332" border="0" /></p>
<p>Třeba tahle výzdoba googláckého kanclu v Holandsku, to mi přijde spíš jen rozežranost, než že by to bylo jakkoliv funkční…  Ale nějaká hezká výzdoba na zdi, to by se nám zase líbilo, jen to chce nechat trochu uzrát, co by to mělo být - a až si tam nataháme všechny ty krámy, zejména u elektrikářů a elektroniků to je o něco náročnější, než vybalit notes… </p>
<p>Hezké <a href="http://tech.ihned.cz/c1-59911700-inmite-pohled-do-noveho-sidla">to mají Inmite</a>, jen v tom museli utopit o něco více peněz, než by se nám teď líbilo. </p>
<p>A co nového v Energomonitoru? Zjistím převážně v pondělí, kdy dorazím na velkoporadu, od nového šéfa projektů :) Zatím se dotopím v německé smlouvě podle eurounijního práva (bo přeci umím německy) pro velkoklienta a v tuzemské velkozakázce. Ale co jsem tak z mailů vysledoval, máme tak čtyři-pět nových lidí a je na čase se seznámit … :)</p>