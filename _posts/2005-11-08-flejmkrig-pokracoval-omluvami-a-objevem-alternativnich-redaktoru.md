---
ID: 1866
title: 'Flejmkríg pokračoval omluvami a&nbsp;objevem alternativních redaktorů'
author: Patrick Zandl
post_excerpt: ""
layout: post
oldlink: >
  https://www.marigold.cz/item/flejmkrig-pokracoval-omluvami-a-objevem-alternativnich-redaktoru
published: true
post_date: 2005-11-08 11:08:24
---
	<p>Pokud jste neměli čas prokousávat se vývojem nejnovější flamewar mezi autorem Blog:CMS a autorem Texy ve věci dodržování licencí, tak máte jedinečnou příležitost vpravit se do závěrečných dějství a nebýt tak neznalostí odsunuti na periferii společnosti – už dost na tom, že nevíte, kdo je Vladko a odkud vypadla Wendy!</p>
	<p><a href="/item/rychtyg-tsechis-flejmkrig">Poslední díl Flejmkrígu jsme opustili</a> v momentě, kdy Radek Hulán ve svém článku obvinil Davida Grudla ze zkopírování Textile do Texy, což obecně diváci u svých přijímačů mohli chápat jako pomstu za D. Grudlův článek vytahující na světlo vymazané copyrighty ostatních autorů z Blog:CMS. </p>
	<p>Nový zvrat potěší všechny, komu jedna dávka emocí z Rodinných pout nestačí. Článek na Well Done totiž nepsal Radek Hulán, ale podle jeho vlastního dobrozdání autor označený pseudonymem 12phreak. Radek Hulán <a href="http://hulan.cz/blog/item/texy-od-dgx" rel="nofollow">se za tento jeho článek omluvil</a>, autora vykopnul z WD a nepravdivý článek o Texy smazal – a kromě toho prý dal do souladu s požadavky licence i ty zdrojáky BlogCMS. </p>
	<p>Pro mnoho čtenářů WD tak zřejmě bude překvapením, že na tento server píše více autorů a jejich články nelze rozlišit, je tedy dokonce možné, že autor píchání kůzlátek není ten samý, jako autor milionářských bájí.  Je to pro nás konec snu o tom, že by někdo po všech stránkách tak skvělý opravdu mohl existovat? Totéž zjištění <a href="http://binarniladin.bloguje.cz/225141_item.php">zaskočilo Binárního Ládína</a>.</p>
	<p>Připomínám, že podobné dilema jsem řešil ve stejném systému i já na Marigoldovi, nakonec jsem autory dokopal k tomu, aby před článek přidávali doušku „Oook/Noname píše“…. Problémy totiž přišly podobné – v jedné chvíli jsem byl spatřen dle svého blogu na více místech najednou a někteří prostáčci nevzdělaní v kvantové teorii pravděpodobnostní konsolidace vícezakřiveného prostoru na základě špatně interpretovaných fakt začali předvídat zhroucení reality, pročež se označování příspěvků více autorů ukázalo být léčebným balsámem.</p>
	<p>Doufejme, že další pokračování podobných příběhů již nebude.  </p>
	<p><em>PS: Při této příležitosti jsem zjistil, jak funguje notářské ověření obsahu webové stránky. Domníval jsem se bláhově, že notář připojí nějaký mazaný digitální podpis k souboru, jímž signuje jeho pravost. Nikoliv, přátelé. Notář webovou stránku vytiskne, zapíše do knihy a opatří kulatým štemplem á 60 Kč. A proti takovému dokumentu není okecání. Kdepak dygytální potpis.</em>
</p>