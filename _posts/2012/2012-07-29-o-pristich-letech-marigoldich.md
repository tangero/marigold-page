---
ID: 2461
author: Patrick Zandl
categories:
- Marigold
layout: post
oldlink: 'https://www.marigold.cz/item/o-pristich-letech-marigoldich

  '
post_date: 2012-07-29 14:31:11
post_excerpt: ''
published: true
summary_points:
- Autor opustil Lupu po měsíci a Marigold během jeho působení trpěl.
- Marigold se zaměří na důležitá témata mimo mainstreamová média.
- Autor se vrací k LTE, mobilním technologiím a rádiovým technologiím.
- Autor plánuje obsáhlejší články, nový design a Flattr pro Marigold.
title: "O příštích letech Marigoldích"
---

<p> Je to vlastně na den přesně měsíc, co jsem odešel z Lupy. Užil jsem odpočinku, pohasil problémy tlačené před sebou včetně lahůdek jako vydání osobních dokladů a zbylo i místo, rozmyslet, co bude s Marigoldem dále. </p>


<p>Pravda je, že za časů Lupy trpěl. Málokteré neosobní téma bylo takové, že nešlo jej mírně upravit a vylepšit jím článkové skóre a tématům osobním jsem se, po pár ponaučeních, vyhýbal. Takže Marigold skomíral. </p>
<p>Snad bude lépe. Rád bych se vrátil k tématům, která nabývají na síle a důležitosti, ale která jsou pod čarou pozornosti mainstreamových médií nebo nad čarou mé chuti, jejich čtenářům o nich dávat vědět. Ano, vrací se cimrmanovský problém s hospodou, který je v médiích stejný: problémem média jsou čtenáři. A psal jsem to i do svého rozlučkového článku na Lupě. </p>
<p>Kdysi, ještě z časů Mobilu a poté i ranných let Marigoldího blogu, jsem měl tendenci považovat technicky orientované čtenáře na internetu za intelektuální elitu. Aby mne pak praxe v médiu pohybujícím se v mainstreamovém věku přesvědčila, že tomu tak není a nakonec i moje věta o tom, že součet IQ a EQ jest konstantou, se stala hojně akceptovaným memem. Lupa má tvrdé jádro komentujících čtenářů, kteří zvládnou zhnusit dojem ze sebelepšího článku, ze sebelepší práce. Zpacifikovat je, udělat prostor pro ostatní čtenáře a konstruktivně naladěné komentátory, není vůle a není možno, jenže tady se projevuje platnost mého dalšího memu: když se někam házejí hovna, bude z toho při nejlepším žumpa. </p>
<p>Proto se s chutí vracím k svému malému světu a malým, přízemním tématům. Namísto WiFi, které už se stalo komoditou a až na drobné výstřelky do standardu AC nebo Direct je málo zajímavým, nás začne přitahovat svět LTE a dalších bezdrátových technologiích. A ponoření do nich si dlužíme. Mne to zajímá i  profesně, takže si chci o internetu, mobilech, LTE a radiových technologiích udržet povšechnou povědomost. A k tomu sepsání vždy pomůže. </p>
<p> A nakonec by se mělo mírně změnit i pojetí. Dlouhodobě mi už nevyhovují krátké odstavcové "blogposty", protože neumožňují připomenout a respektovat kontext. Přitom kontext je něco, co se nám stále více při pohledu na detaily vytrácí. Je to logické, ale je to nepříjemné a na rozdíl od těch médií, která se musí věnovat mnohému, využiji toho, že zde se mohu věnovat jen tomu, čemu se věnovat chci a v rozsahu, jaký já uznám za vhodný. Což je nakonec kouzlo osobního blogu. </p>
<p>Marigold ani nadále nebude prostředkem osobní obživy, bude to jen digitalizace témat, která mne zaujala, která je pro mne vhodné uvážit (a v neposlední řadě také možno publikovat) a je jen na vás, zda i vás osloví. Chtěl bych se držet i nadále toho, s čím mám více než osobní zkušenost, tedy rádiové mobilní technologie (a zvláštní přihlédnutí k LTE), elektronické knihy a publikování, mobilní technologie a prolnutí toho všeho skrze moderní internetové projekty.</p>
<p> Ano, můžete přispět příspěvky na provoz Marigolda, pokud informace na něm budete považovat za hodnotné, což obnáší pro mne závazek věnovat tomu adekvátně více času, než jsem uvažoval. Chci dát <a href="http://www.flattr.com" target="_self" title="">Flattru</a> šanci, ačkoliv si nemyslím, že dobrovolné příspěvky jsou schéma, jakým se publicisté do budoucna uživí (kdy jste dobrovolně uvážili, kolik zaplatíte instalatérovi). Doplním k tomu nějaký infobox. </p>
<p>Ano, chci aktualizovat design tak, aby byl jednak bezproblémově funkční (dnes se často posune první odstavec pod menu, což je chybka, kterou jsem za pět let neměl čas eliminovat) a druhak aby fungoval i na mobilním telefonu. </p>
<p>Ano, chtěl bych tu mít jednou za týden nějakou zajímavou informaci v obsáhlejším, byť kompaktním provedení. Na ty krátké stále zůstává můj <a href="http://www.twitter.com/tangero" target="_self" title="">Twitter účet</a>.</p>
<p>Tak a to jsou snad všechny podstatné instrukce, užijte jich i léta ve zdraví :)</p>