---
ID: 2522
author: Patrick Zandl
categories:
- Energomonitor
layout: post
oldlink: 'https://www.marigold.cz/item/nase-energomonitorovanky-hledaji-posilu-co-rozumi-arduinu

  '
post_date: 2012-09-19 10:06:09
post_excerpt: ''
published: true
summary_points:
- Energomonitor měří online spotřebu energie a radí, jak ušetřit.
- Stovka instalací Energomonitoru ukázala úspory energií, o kterých lidé jen přemýšlejí.
- Pro majitele domů, bazénů a firem je Energomonitor užitečný nástroj.
- Připravují se nové verze Energomonitoru s malým a velkým displejem a průmyslové
  aplikace.
title: 'Naše Energomonitorovánky hledají posilu, co rozumí Arduinu

  '
---

<p>Když jsme před téměř rokem spouštěli zkušební verzi <a href="http://www.energomonitor.cz" target="_self" title="">Energomonitoru</a>, nevěděli jsme hodně věcí. Dnes jsme dál - hádáme se už spíš o to, jestli se má psát s malým (Pavel) nebo velkým (já) e.</p>


<p>Základní myšlenka Energomonitoru (ve vlastním článku vyhrávám já, ne?) je vlastně jednoduchá: měřte spotřebu energie online a ušetřete. Jak, v tom by vám energomonitor (dobře, udělám Pavlovi radost) měl / mohl poradit. Už jsem o tom kdysi psal a na téhle premise se nic nezměnilo. </p>


<p>Dál jsme v tom, že jsme na téměř stovce instalcí (omlouváme se, nedostalo se na všechny) vyzkoušeli naše základní předpoklady a vpravili se do reality místního trhu kolem elektřiny. A to, co jsme viděli, nás nakoplo. Úspory kolem energií jsou všude, podstatné, ale lidé o nich v lepším případě jen přemýšlejí.</p>


<p><a href="http://www.marigold.cz/wp-content/uploads/wpid-Photo-19.-9.-2012-1000.jpg" target="_blank" style=""><img src="http://www.marigold.cz/wp-content/uploads/wpid-Photo-19.-9.-2012-1000.jpg" id="blogsy-1348042138411.0625" class="alignnone" alt="Showroom energomonitoru v Ostrave" width="500" height="446"></a><br>
<em>Na obrázku je chystané předváděcí středisko energomonitoru v Ostravě. Zatím se tu pracuje na tom, aby se v říjnu dalo otevřít a mohlo ukazovat lidem, jak se šetří energie...</em></p>


<p>Energomonitor samozřejmě nezajímá všechny. Pokud bydlíte v paneláku v pronájmu a máte elektřinu vlastně v paušálu přepáleného nájmu, nepomůže vám. Pokud máte barák, je pro vás zajímavý. Pokud k baráku máte bazén či dokonce elektřinou topíte nebo ohříváte vodu, je to váš základní nástroj pro to, nenechat se odrbat už jen vlastní leností či neinformovaností. Příklad za všechny a nikoliv ojedinělý: je hezké čerpadlo bazenu spouštět pravidelně, ale pomocí Energomonitoru zjistíte, že přehozením spouštění do nízkého tarifu výrazně ušetříte. Po pravdě, zjistili byste to i delším přemýšlením, zapisováním spotřeby a koumáním, ale kde na to vzít čas. Čerpadlo je čerpadlo a skutečně dost "žere". Náklady na Energomonitor se touhle jednou úpravou dotyčnému vrátily za dva měsíce, přičemž takhle platil už pátým rokem. Pokud máte firmu, je pro vás nezbytností a jen velké fabriky si poradí lépe jinak.</p>


<p>Všechno má svůj vývoj. Například jsme zjistili, že velký displej je buďto příliš velký nebo málo velký. Poskytuje údaje, které běžnému uživateli pomohou jen málo. Takže připravujeme dvě nové verze a ta jednodušší bude snad již v říjnu (je objednaná z fabriky a putuje někde čínským mořem): jen maličký displej s okamžitými hodnotami a ještě větší displej s dobrou analýzou (to je ta, co bude na svatého Dyndy/aka CES2013). Krabička s malým displejem bude výrobně levnější a menší, můžete ji schovat do skříně a vše sledovat na internetu  (běžný model užití Energomonitoru). </p>


<p>Chystáme i další věci pro průmyslové užití, například tenhle typ krabiček se nehodil pro monitoring serverů, jenže poptávka po tom není malá a tak chystáme i průmyslové aplikace. A budeme mít k dispozici monitoring samostatných okruhů, abyste si například mohli změřit, kolik vám žere sporák, bojler nebo půlka výrobní linky. </p>


<h2>Hledáme lidi, arduinisty, odkudkoliv</h2>

<p>S tím souvisí také to, že migrujeme ze zatím samostatně běžících serverů do cloudu, konkrétně na Amazon AWS. A také s tím, že potřebujeme zrychlit vývoj hardware. Hledáme nové lidi, zejména ty, kteří rozumí Arduinu/AVR/TCP/IP/ARM/ZigBee/KNX/ZWave, rádi by se podíleli na vývoji chytrých domácích řešení napojených do netu, propojených rádiem. Centrálu máme v Rožnově, ale nemusíte sedět v kanceláři, pracovat můžete z druhé strany republiky v pyžamku z domova a pokud svému oboru rozumíte, jistě se domluvíme. Pište na pavel zavináč energomonitor.cz. Je to příležitost pro lidi, kteří nechtějí vyvíjet jen běžné aplikace, ale mají rádi výzvy, vzdělávání, hračičky. </p>


<p>Další novinky? Budou, v říjnu, až dorazí kontajner, zatím vydržte, držte palce (a neobjednávejte, beztak není, co). Nápadů je hodně, nějaké penízky jsme si na to dali bokem, teď to chce ořezat dobré nápady a nechat jen ty nejlepší. Snad se nám to podaří.</p>


<p>&nbsp;</p>