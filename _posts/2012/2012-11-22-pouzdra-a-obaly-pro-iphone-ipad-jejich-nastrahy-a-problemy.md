---
ID: 2573
author: Patrick Zandl
categories:
- iPhone
- Apple
layout: post
oldlink: 'https://www.marigold.cz/item/pouzdra-a-obaly-pro-iphone-ipad-jejich-nastrahy-a-problemy

  '
post_date: 2012-11-22 11:26:08
post_excerpt: ''
published: true
summary_points:
- Kahnemanova kniha o myšlení nebyla v den vydání v knihkupectví dostupná papírově.
- iPhone 4/4S má design upřednostňující vzhled, což vede k praskání skla.
- Pouzdro je pro iPhone 4/4S nutností kvůli ochraně skleněných zad.
- Neznačková pouzdra pro iPhone/iPad se rychle opotřebují, doporučují se značkové.
title: Pouzdra a&nbsp;obaly pro iPhone, iPad &#8211; jejich nástrahy a&nbsp;problémy
---

<p> Chtěl jsem si na cestě vlakem do Ostravy rozečíst právě vyšlou <a href="http://www.melvil.cz/kniha-mysleni-rychle-pomale">Kahnemanovu knihu věnovanou myšlení </a>(ta se bude v Česku blbě prodávat, my na tyhle extrémní sporty nejsme). Dnes vyšla, jenže v knihkupectví na hlaváku ji neměli, je k dispozici jen elektronicky (a tohle chci mít papírově) a tady by se sice hodila vsuvka o tom, že synchronizovat vydání elektronické a papírové není od věci na obě strany, ale pustím se do něčeho jiného.</p>


<p>Psal jsem na Twitteru pár poznámek k pouzdrům pro iPhone a iPad, otázek mi na to došla celá řada, takže se o tom rozepíšu více. </p>


<!--more--><h3>Riziko popraskání skla na iPhone 4/4S</h3>

<p>Především iPhone 4/4S se stal telefonem, u kterého design bez rozpaků převažuje nad praktičností. Což se projevuje především užitými materiály a způsobem, jakým jsou užity. Gorilácké sklo je sice skvělé, neškrábe se, ale kvůli vysokému vnitřnímu pnutí je dosti tříštivé. Nešťastné ťuknutí ostrým hrotem do zad iPhone 4/4S a objeví se pavouk a jen lepení v ploše zabrání tomu, aby se záda telefonu rozletěly. To samé samozřejmě platí i pro displej, ale tam to tak nějak čekáte. Prostě skleněná záda telefonu, to je sice atraktivní prvek, ale rozhodně není nijak praktický. </p>


<p>Moc tomu nepomáhá ani způsob uložení skla. Pravda totiž je, že pokud mobil padá z výšky na rovnou plochu, většinou spadne na hranu a teprve z ní se překulí na záda či displej. A rám telefonu tedy má značnou šanci krycí sklo (u většiny telefonů jen displej) ochránit. Povšimněte si, jak situaci řeší jednotliví výrobci. Například Samsung u levnějších modelů sklo zapouští mírně pod okraj plastu, což je starý, dobrý a levný trik (u Galaxy jsem se zapomněl podívat). Nokia zase těží na Lumii 800 z toho, že displej má obyčejné rozlišení, takže gorilí sklo může být tlustší a tím odolnější nárazům. I tak ale (i kvůli pohodlnějšímu držení) zkosila jeho hranu do oblouku, který není tak náchylný ke štípání (proč se asi strážní věže na hradech dělaly hlavně kulaté...). </p>


<p>Ne tak soudruh Ivy v Apple. Plát skla je lepený nad hranou a nezapuštěný pod krycí kov - jak u displeje, tak u zad telefonu. Jediná úlitba funkčnosti je v tom, že sklo není s hranou telefonu zarovnáno, ale mírně od hrany odsazeno a oplastováno, takže onen nešťastný úhel, kdy telefon padne na hranu skla (a to pak rozpraská), je o něco menší. Ale pořád zůstává a majitelé čtyřkových iPhone jsou z toho dost nešťastni.</p>


<h3>Jak vybrat pouzdro pro iPhone</h3>

<p>Logickým východiskem je, koupit si pouzdro nebo nějakou ochranu. Pro čtyřkové modely je prakticky nezbytností. Otázka je, co. </p>


<p>Přiznám se, že směšuji pouzdra a obaly. Prý je v tom rozdíl, něco jako že z obalu se telefon nevyndává, z pouzdra ano, já to nerozlišuju. Takže když říkám pouzdro, mohu myslet obal :)</p>


<p>Zatímco většinu telefonů v pouzdru mít nemusíte a zůstává jen volba, zda chcete mít pouzdro na opasku a telefon z něj vyndávat, pro iPhone 4/4S a částečně i pětku je prostě pouzdro nutností. Základní ochranu už poskytuje i Apple Bumper, to je taková ta silikonová gumička, která se dává kolem telefonu a kromě zlepšení signálu, kdy si nerozladíte anténu nevhodným držením, také ochrání sklo před štípnutím při pádu na hranu, tedy, jak víme, před většinou potíží, pokud neskáčete po kamenech. </p>


<p>Lze sehnat celou řadu ochranných rámů, já vycházím z předpokladu, že si iPhone člověk kupuje i proto, že má rád malý telefon, takže jsem se nikdy nerozhlížel po ochranách masivních, ale spíše miniaturních. A přiznám se, že nemám rád silikonové "bumpery", protože jsou neklouzavé a v kapse při vytahování telefon drhne a navíc nebývají moc hezké. A zejména ty laciné čínské napodobeniny opravdu moc nesedí. </p>


<p>Existuje celá řada polykarbonátových rámů, které se nacvakávají nebo i hliníkových, které jsou na maličké šroubečky a které telefon velmi slušně ochrání. Nepanuje k nim ale důvěra, takže většina lidí si kupuje polykarbonátové skořepiny, které mají nejenom ochranný rám, ale také zádíčka a většinou nějaký fancy motiv. Jejich nevýhoda je, že když nekoupíte dobrou značku (jako Gellaskin), tak se rám bude různě odchlipovat a telefon vypadá, jako když jste ho strčili do kelímku od jogurtu. </p>


<p>Pokud se bojíte štípání zad, vyplatí se investovat do krycí fólie. Jak pro přední, tak pro zadní sklo - citlivost displeje prakticky nesnižuje, bývají i antireflexní varianty a mě osobně vyhovuje fólie tím, že po ní prsty nekloužou tak snadno. Folii si samozřejmě kupujete proto, že funguje jako sendvičová ochrana, ne proto, že chrání proti poškrábání, jako tomu bylo u plastových displejů. Je menší pravděpodobnost, že při pádu na hrot se sklo rozpraská. </p>


<p>Já jsem si nakonec pro iPhone 4 vybral <a href="https://www.incipio.com/iphone-4-4s-le-deux-metal-case-with-polycarbonate-frame-3198.html" target="_self" title="">Incipio Le Deux</a> a jsem maximálně spokojený. Přesná práce, která má i metalická záda (vybral jsem bronzovou barvu), která mají tenkou vrstvu pěnové výstelky, která tlumí náraz. Výstelka ale není vidět a vše vypadá moc hezky, navíc polykarbonátový rám chrání tlačítka. Vše doplněno o přední krycí fólii (dvě jsou v sadě). </p>


<h3>Pouzdro a obal na iPad</h3>

<p>Podobné starosti mám s iPadem. Tahám jej v tašce a v záchvatu spořivosti i touhy zkoumat rozdíly, jsem si onehdá koupil čínskou napodobeninu smartcoveru s tím rozdílem, že obal kryl celý iPad. Což tehdejší smartcover neuměl, dnes myslím Apple takovou verzi má. </p>


<p>Netrvalo půl roku a cover je na maděru. Koženka se oloupala, švy povolily, nalepila se na to špína, která nejde dolů, zkrátka humus. Přišel čas na změnu. Dlouho jsem pátral, co zvolit, potřeboval jsem něco, co bude krýt i záda iPadu. iPad je z hliníku, který se ošoupáním špiní a špiní i věci v okolí, navíc škrábance vypadají hnusně. Variantou byl nový Apple Smarcover, ale nakonec jsem našel skvělou věc v nabídce Case-Mate, které jsem původně nedůvěřoval. Jmenuje se to <a href="http://www.case-mate.com/The-new-iPad-Cases-iPad-3/The-new-iPad-Cases-iPad-3.asp" target="_self" title="">Tuxedo</a> a jde vlastně o smartcover přední kryt a zadní stranu, která se lepí takovou samolepkou na záda iPadu. Nemá to tedy ony hrany kolem iPadu. V čem je to dobře? Mě se totiž iPad z toho pouzdra pořád vysypával a různě v něm plaval. Do Tuxeda se přilepí a drží. Samolepka je dostatečně široká, takže iPad drží jako... no jako přilepený ... a lze jej odlepit a přilepit znovu. Okraj pouzdra přitom přesahuje přes kraj iPadu, takže je chráněn při pádu na zem, ale moc příjemně se drží a ani děti jej nevyklepou. </p>


<p>Zkoušel jsem i různá pouzdra peněženkovitého tvaru, ta mi nepřišla zlá, kdybych iPad netahal většinou v tašce, ale držel ho v ruce, takhle zbytečně přidávala na rozměru a jejich zdobnost a kapsičky jsem nevyužil. Pouzdru s klávesnicí jsem nakonec na chuť nepřišel a nosím zvláště bluetooth klávesnici Apple. Důvod? Takové pouzdro notně iPad zatíží a zvětší tloušťku, ale klávesnici nevyužiju tak často. Vytáhnout ji z tašky mne neobtěžuje zdaleka tolik, jako kdyby mi většinu času měla překážet v ruce. Co se mi původně líbilo, byly různé softshellové, kožené či neoprenové obaly, ze kterých se iPad vytahuje, ale pak mi došlo, že mě ho nebaví vytahovat. Tuxedo jen shrnu, tím se iPad zapne a je připraven k použití. </p>


<p>U iPadu (trojka) se Apple poučilo z nesnází iPhone 4 a krycí sklo displeje je od hrany odsazeno. Navíc je pro tlumení otřesů (a snazší rozebiratelnost) mezi hliníkem těla a sklem displeje plastové těsnění, takže i když iPad spadne na hranu, sklo se zpravidla neštípne. To už byste fakt museli mít pech. Proto také není potřeba, aby iPad měl ochranný rám pouzdra po obvodu, stačí chránit hliníková záda před poškrábáním a sklo displeje před hrotem, k čemuž dostatečně slouží tužší lamely, jako má smartcover. </p>


<p>Tak, koliko k pouzdrům. Nevýhoda pouzder pro iPhone 4/iPad je fakt, že se pak telefon nevejde do stojánku a řady stojánkového příslušenství, to ale nepoužívá každý a někde s tím výrobci počítají. Vyzkoušejte si to, sundávat Le Deux není nic příjemného, takže jsem na stojánek rezignoval. </p>


<p>Na závěr zopakuji kritiku, kterou jsem už několikrát říkal: iPhone 4 je konstrukčně velmi nešťastně řešený telefon, který prakticky nemůžete bez pouzdra používat. Použité zadní sklo je neštěstí, které prohlubuje jeho způsob uchycení a provoz takového iPhone se hodně prodraží. Zavzpomínejte, kolik znáte lidí, co mají prasklé zadní sklo iPhone 4. Pokud tento telefon máte, rozhodně na zadní sklo dejte alespoň krycí folii. </p>


<p>U pětky se Apple už poučil a použil eloxovaný hliník. Ten se už jen poškrábe, nepraská, ale i tak to vypadá blbě. Ve srovnání s Lumiemi, které vypadají fajnově i po mnoha pádech na skaliska, se má Apple stále co učit (zejména o své vlastní nafrněnosti). Ale i tak iPhone stále není telefonem, který lze používat bez pouzdra. </p>


<p>A ještě rada na závěr: pokud iPad/iPhone fest používáte, zapomeňte na neznačková pouzdra a dávejte přednost kvalitním materiálům. Neznačková pouzdra nesedí, nekvalitní materiály (polyuretan) se rychle opotřebují a loupají. A nepoužívejte pouzdra s různými prolisy a rýhami, ty se zase rychle špiní. Značková pouzdra jako Case-Mate, Gelaskins, Krusell, Speck, Dodo, Zoogue, Grove či Incipio sice stojí více jak dvojnásobek, ale vydrží být hezká čtyřnásobkek a navíc vás nebudou prudit tím, že z nich pořád něco opadává... </p>


<p>Mimochodem, když je neseženete za rozumné peníze v českých eshopech, můžete je nakoupit na britském <a href="http://Amazon.co.uk" x-apple-data-detectors="true" x-apple-data-detectors-type="link" x-apple-data-detectors-result="1">Amazon.co.uk</a>, kde je dodání rychlé a levné, srovnatelné se zasláním z českého eshopu. A neřešíte celnici. Dealextrem je v tomhle případě opravdu volba spíše pro zkušené, vybrat zde dobré pouzdro není lehké a ty opravdu kvalitní vyjdou z Amazonu hodně podobně. </p>


<p>Pokud máte vlastní zkušenosti, pište do komentářů.  </p>


<p>&nbsp;</p>