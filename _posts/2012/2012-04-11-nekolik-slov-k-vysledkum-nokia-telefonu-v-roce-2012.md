---
ID: 2412
author: Patrick Zandl
categories:
- Nokia
layout: post
oldlink: 'https://www.marigold.cz/item/nekolik-slov-k-vysledkum-nokia-telefonu-v-roce-2012

  '
post_date: 2012-04-11 19:56:02
post_excerpt: ''
published: true
summary_points:
- Nokia snížila výhled prodeje telefonů a služeb za první čtvrtletí 2012.
- Prodeje chytrých telefonů Nokia dosáhly 12 milionů, z toho 2 miliony Lumia.
- Lumia se prodávala mizerně kvůli situaci v Asii a nedospělosti WP7.
- Elopova strategie selhala, Nokia ztratila trhy v Asii a WP7 zaostává.
title: Několik slov k&nbsp;výsledkům Nokia telefonů v&nbsp;roce 2012
---

Nokia publikovala dokument nazvaný "snížení výhledu prodaných telefonů a služeb za první čtvrtletí roku 2012", v němž připouští to, co se šušká a oficiálně popírá již delší dobu. Strategie obnovy prodeje chytrých telefonů Nokia zatím stále nefunguje. Takže pár komentářů k tomu. 

Nokia tvrdí, že prodala za první čtvrletí letošního roku cca 12 milionů chytrých telefonů, z toho dva miliony jsou nové Lumia s Windows Phone 7. Průměrná prodejní cena (pro Nokii, ne v obchodě!) chytrého telefonu Nokia je 141  euro, pokud započteme i Lumie, pokud počítáme jen Lumie, tak 220 euro. 

Kontext: Apple pravděpodobně prodal přes dvacet milionů, velmi pravděpodobně tedy dvojnásobek chytrých telefonů, co Nokia a dvacetinásobek Lumií. 

Suma sumárum se Lumia prodávala mizerně, ačkoliv Elop bájí, jak "gained market". Leda kulový. 

Proč to? Sama Nokia to přiznává: situace zejména v Asii nebyla příznivá. Značka tam vyklidal pole před rokem, když Elop změnil strategii a asijské trhy měly čekat na nějaký zajímavý Nokia model místo těch výběhových. Distributoři, světe div se, ale chtěli prodávat, tak prodávali něco jiného a zůstali i toho podnes. Indie, Čína, Blízký Východ, tam všude Elop opustil prodejní pole a nedaří se je obsazovat zpět. V Evropě nějaká setrvačnost funguje, v USA stejně Nokii nikdo moc neznal, ale Asie už odpískala. Podle toho prodeje vypadají. 

Krom toho WP7 není dospělý systém v porovnání s Andoridem a iOS - a to ani náhodou. Za cenu iPhone či nadupaného Androidu zákazníci dostávali funkčně nepřiměřené telefony a teprve v poslední době se objevují levnější WP7 telefony (i značky Nokia). Jenže když už nemáte na nabušený telefon, radši si koupíte laciný Android, což dokazují prodejní výsledky lwocost rodin LG nebo Samsungu, která každá zvláště prodala tolik, co Nokia Lumií (výsledky předběžné, leč věrohodné). 

Co s tím? Elop chce vytrvat a pumpovat chcípajícímu koni adrenalin do žil. Kdyby myslel hlavou a kdyby ho akcionáři nenechali Nokii zprasit, nemusel kůň chcípat a nemuselo se lakovat na růžovo.

Ano, vím. Optimisté řeknou: teď teprve přicházejí levnější telefony, počkejte příští kvartál, to se všechno zlomí. Ehm. A proč by mělo...? Na trhu je levných chytrých telefonů dostatek a na Nokii už se příliš nečeká.