---
ID: 2536
author: Patrick Zandl
categories:
- Média
layout: post
oldlink: 'https://www.marigold.cz/item/k-cemu-je-nam-novin-a-zprav-zapotrebi

  '
post_date: 2012-10-04 10:54:19
post_excerpt: ''
published: true
summary_points:
- Novinařina informuje čtenáře, na rozdíl od dřívější propagandistické literatury.
- Novináři, "hlídací psi demokracie", poskytují kritické analýzy pro informované rozhodování
  občanů.
- Důležitá je kvalitní, ověřená žurnalistika, nikoliv zábavné drby nebo stranické
  spisy.
- Technické vzdělání vytlačilo humanitní, což vede k černobílému vidění světa a neporozumění.
title: "K čemu je nám novin a zpráv zapotřebí"
---

<p>V komentáři pod jedním z článku se Yuhů ptá, zda je potřeba vůbec noviny nějak financovat. <em>“Nechme prostě noviny psát ty, které to baví a budou to dělat, i když je za to nikdo platit nebude. Jasně, je možné, že novin bude málo nebo žádné nebudou. Ale není to lepší než současný stav?”</em> ptá se Dušan Janovský a je to otázka, která si žádá odpověď. Potřebujeme noviny a novinařinu?<br>
</p>


<p>První, tomu předcházející otázkou je, zda potřebujeme informace a zprávy. Novinařina není nijak staré řemeslo, což lze svést na nedostatečně rychlý vývoj tisku, papíru a řadu dalších technikálií, jenže tak jednoduché to není. Podstata novinařiny (té klasické) tkví v tom, že čtenář jest informován a tedy je zpráva tvořena s ohledem na něj, na jeho zájmy. Což byl koncept velmi nový, průlomový. Od pradávna totiž “publikování informací” bylo vedeno zcela jiným zájmem: snahou deklarovat nějakou mocenskou pozici, nikoliv snahou informovat čtenáře o eventualitách. Kosmova kronika nebyla psána za účelem informování obyvatelstva českých zemí o skutečném stavu věcí, ale vedena snahou ukázat vyvolený přemyslovský rod a panovníka (Břetislava) v příznivém světle. Z dnešního pohledu jde spíše o legendy, než o skutečný popis událostí, s čímž se také při analýze Kosmase historici potýkají. Copak si přibarvil, kde si “přitáhl deku” a kde psal pravdu? </p>


<p>Literatura do vzniku novinařiny byla ponejvíce propagandistická záležitost. A až do vzniku klasické novinařiny to tak zůstalo: četli jste oslavné texty <em>aka</em> kroniky, srážky názorů, traktáty jednotlivých myslitelů připisované mecénášům, ale až na výjimky neexistovaly jejich kritické rozbory. Ty přinesla až doba osvícení, kdy se pochybování, ptaní se a pátrání stalo součástí vědeckého diskursu stejně tak, jako kritická rozprava. </p>


<p>A to jsou také kořeny novinařiny takové, jaká by měla být. Když se říká, že novináři jsou hlídací psi demokracie, není to jen fráze, ale konstatování nutnosti. Je-li totiž demokracie vládou <strong>všech</strong> prostřednictvím volených zástupců, je třeba, aby se také <strong>všichni</strong> seznamovali s prací volených zástupců a s problémy, s nimiž je třeba se vypořádat proto, aby bylo možno zvolit ty zástupce, kteří budou schopni se s nimi vypořádat. Jenže to není možné z propagandistických spisků, ale jen z kritických rozborů, analýz a nezaujatých zpráv. </p>


<p>Zprávy se neberou jen tak někde, neplynou samy, ze vzduchu, ty musí někdo vytvořit - buďto novinář nebo PR oddělení a podle toho se s nimi také musí nakládat dále. Myšlenka, že vznikne “občanská žurnalistika” a zprávy se začnou rodit jen tak z občanské tvorby, je nereálná a je to jen objevování kola nebo tvorba drbů. Občanský žurnalista, pokud bude vnímavý a chytrý, se stejně jen dobere k postupům, které novinařina formálně používá, nebo bude jen tvořit drby, byť třeba zábavné. Jenže podstatou zprávy není být zábavná, ale být <em><strong>vyzdrojovaná, ověřené a kriticky analyzovaná</strong></em>. A k tomu je nám zapotřebí novináře, tedy někoho, kdo toto provede za nás, protože my sami na to čas mít nebudeme. A stejně, jako instalatér, doktor nebo programátor, by měl novinář odvést svou práci dobře a precizně.<br>
</p>


<p>Smutné je, že tohle nám dnes uniká. Novinářem se zve pisatel do Blesku, ačkoliv jeho dílo s novinařinou nemá nic společného - to je prostě kreativní malometrážní spisovatel. Novinářem se zve pisatel stranických tisků, Halo novin a dalších nátlakových periodik, ačkoliv i to je spíše publicista, ne-li rovnou propagandista. Nerozlišovat tyhle profese je to samé, jako webdesignerovi říkat programátor. Ano, taky je to maník od počítače, ano, taky dělá něco s kódem, ale tím podobnost končí. </p>


<p>Smutné je, že velká část naší společnosti nikdy nezískala schopnost tohle rozlišovat. Proč? Vzrůstající význam technického vzdělání a jeho společenské ocenění <em>(penězi, které dnes jsou ekvivalentem společnského uznání)</em> vynesl nahoru mezi “elity” lidi technicky vzdělané. Což je zajímavá změna, která zde dlouho před tím nebyla. Doposud (myšleno do vědeckotechnické revoluce) intelektuální elity tvořili lidé s humanitním vzděláním. Ostatně, i univerzity byly do té doby především humanitně založené a technické vědy jste mohli studovat až ve chvíli, kdy jste prošli humanitními předměty. To najednou vymizelo. </p>


<p>Pokud jste absolvent technické univerzity, pravděpodobně jste se nikdy nesetkal s řeckou filosofií, aristotelovským diskursem nebo církevními otci. Je to pro vás jen tmářství. Pokud jste intelektuál nové doby, je vaším základním dílem Raymondova Katedrála a tržiště, Gatesův Business rychlostí myšlenky, Jobsův životopis a Stopařův průvodce (podle toho, zda jste technolevice či technopravicové orientace). Ne nadarmo se o lidech technického založení říká, že jsou asociální a nedostatky vzdělání ve společenských vědách tuto asociálnost ještě prohlubují. Černobílé vidění světa, druhdy korigované humanitně vzdělanými elitami, najednou získává navrch. Už to není ani to<em> “každému podle jeho zásluh”</em>, natož <em>“každému dle jeho potřeb”</em>, už je to striktní <em> “Android je skvělý, Apple nepoužitelná sračka, kterou nikdo soudný...”</em> (nebo opačně). </p>


<p>Právě tenhle předěl, právě tahle černobílost, je morem dnešní doby a o to více jí vyhovují nesvědomití novináři (o nichž už víme, že nejsou vlastně novináři), kteří na černobílost přistupují. Kteří nenahlížejí kriticky, neanalyzují, ale postupují černobíle. Reforma školství? Co se o ní bude diskutovat, tak a tak to má být. Korupce? Všechny postřílet. Platy učitelů? Mají dost! Nezaměstnaní? Ať si najdou práci. Cikáni? Ať makají. Daně? Nezvyšovat! Zvýšit!</p>


<p>Tady se projevuje <strong>rozdíl mezi těmi, co rozumí a mezi těmi, co ví</strong>. Mezi humanisticky a technicky vzdělanými lidmi. To není  nadávka, to je prosté konstatování faktu - rozumět a vědět, to je rozdíl. To není více a méně, to je prostě jinak. </p>


<p>Diskuse, kritická analýza, ochota připustit, že problém je komplexnější, že jeho přesné řešení neznáme a budeme ho teprve hledat, to je to, co nám chybí. Pokora naší vlády i nás samých připustit, že na mnoho otázek není nejenom jedna odpověď, ale dokonce ani nevíme, na co se ptáme. Chybí. Ochota připustit si, že bez celospolečenské rozpravy a co nejširší shody na tom, jak věci řešit, nebude naše společnost ani spokojená, ani prosperující. Chybí.</p>


<p>Tolik vám chci říct. Naletěli jste. I po doktorátu na FELu, titulu inženýra či alespoň dvou naprogramovaných frameworcích jste naletěli na ten nejstarší trik všech vlád: rozděluj a panuj. </p>


<p>Aby se nám tohle nestávalo, potřebujeme novináře. Dobré novináře. Ty, kteří kriticky zanalyzují, vyzdrojují, ověřují. Kteří dělají svou práci. I proto potřebujeme vymyslet, jak jim zaplatit, aby ti dobří neodcházeli mimo branži. Potřebujeme je stejně, jako dobré doktory, dobré programátory, dobré horníky. </p>


<p>A také potřebujeme být ochotni je poslouchat i přes to, že někdy nesouhlasíme, někdy se díváme do jiného obrazu světa, než jaký bychom chtěli vidět. </p>


<p>Potřebujeme obnovit své humanitní elity. Potřebujeme vědomí různorodosti. Ne fanatismus. </p>


Na příbuzné téma lze pokračovat články: 

<ul>
<li><a href="http://www.marigold.cz/item/dulezitych-bude-tech-dalsich-dvacet-let-internetove-revoluce">Důležitých bude dalších dvacet let internetové revoluce</a></li>




<li><a href="http://www.marigold.cz/item/o-chcipactvi-novinariny-proc-jsou-noviny-hnuj-a-co-s-tim-konkretne-vy-muzete-udelat">O chcípáctví novinařiny, proč jsou noviny hnůj a co s tím konkrétně vy můžete udělat?</a></li>

<li><a href="http://zandl.blog.respekt.ihned.cz/c1-54396540-okamuristicka-politika-je-cesta-do-pekel-cesta-jinam-je-ale-zdlouhava">Okamuristická politika je cesta do pekel, cesta jinam je ale zdlouhavá</a>
</li>

</ul>