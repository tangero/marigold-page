---
ID: 2436
author: Patrick Zandl
categories:
- Knihy
- Apple
layout: post
oldlink: 'https://www.marigold.cz/item/moje-kniha-apple-cesta-k-mobilum-prave-vysla

  '
post_date: 2012-07-04 11:50:30
post_excerpt: ''
published: true
summary_points:
- Kniha o Apple vznikla jako reakce na nedostatečný oficiální životopis Steva Jobse.
- Kniha se zaměřuje na novodobou historii Apple od roku 1997 a dále.
- Úspěch iPodu nebyl samozřejmostí, iPhone vznikl z obavy o jeho budoucnost.
- Kniha o Apple má 260 stran, stojí cca 240 Kč a nemá obsah.
title: "Moje kniha Apple: cesta k mobilům právě vyšla"
---

<div class="separator" style="clear: both; text-align: none;">Už delší dobu vás tu taktně připravuji na svůj další literární počin. Kniha věnovaná Apple vznikla jako mírná frustrace z oficiálního životopisu Steva Jobse i obecného stavu Applistické literatury nejenom české, ale i anglicky psané. Většina knih je dneska už beznadějeně zastaralých (autor je dopsal sice skvěle, ale v roce 2005), nebo se veze na momentální vlně Jobsománie, to jsou takové ty tituly "myslete jako Jobs". Ne, že by to nebylo dobré, takové knížky si počíst, ačkoliv přínos knih o myšlení Steve Jobse psaných lidmi, kteří ho osobně neznali a denně nepotkávali, nemusí být nejvyšší. Ostatně, proto stačí si přečíst jednu takovou.</div>


<div class="separator" style="clear: both; text-align: none;">&nbsp;</div><p>Jestli mi něco chybělo, pak kniha o novodobé historii Apple. Ne o době prvního Macintoshe nebo ještě dřevnějších dobách letování prvních Apple I, ale o digitální hudební revoluci a následující revoluci mobilní. V oficiálním životopise  nelze přehlédnout, že z nějakého důvodu Isaacsson vzal tuhle část už dosti hopem. Těžko říct, zda spěchal, aby životopis dopsal včas, nebo zda si uvědomil, že s takovou detailní prací by mu kniha narostla na dvojnásobek. Je to jedno, o iPodu, iPhone a iPadu se dozvíte už jen pár humorných historek, pár historek z poza opony, které dotvářejí legendu. A to je vše. </p>
<div class="separator" style="clear: both; text-align: right;"><a href="http://www.marigold.cz/wp-content/uploads/wpid-Photo-4.-7.-2012-1110.jpg" target="_blank" style="clear: right; float: right; margin-bottom: 1em; margin-left: 1em;"><img src="http://www.marigold.cz/wp-content/uploads/wpid-Photo-4.-7.-2012-1110-150x150.jpg" id="blogsy-1341654683670.196" class="alignright" alt="První čtenář mé knihy" width="328" height="438"></a></div><p>V tomhle by měla být moje kniha jiná. Začíná vlastně rokem 1997, kdy znovu Jobs začíná pracovat v Apple a začíná preludiem pro digitální hudbu: vysvětlením toho, jak se Jobs vlastně dostal k zájmu o digitální hudbu i o úspěchu iPodů. Začíná tím, že úspěch iPodu dlouho nebyl samozřejmostí, dlouho šlo spíše jen o slušně se prodávající produkt, než fenomén. Dozvíte se, že za fenomenální úspěch vlastně mohou spadlé trenky. Dozvíte se o tom, jaký byl trh digitální hudby před iPodem a také to, že prvotní důvod, proč začít pracovat na iPhone, byla obava, že mobilní telefony s přehrávačem zkrátka iPod vytlačí z trhu. iPhone původně neměl být ani tak svébytnou internetovou entitou, jako způsobem, jak nechat iPod přežít integrací do mobilu. </p>
<p>Může se vám zdát, že tím Jobsovu jasnozřivost, genialitu a vizi shazuji a pochybuji, zda jich kdy měl. Jenže to je právě to. Vize není jenom to, že něco bezhlavě uskutečníte za každou cenu, ale také to, že se poučíte z chyb, správně rozpoznáte signály a celou věc dopracuje tak, aby se z ní skutečně fenomén a geniální produkt stal. A to bylo přesně to, co s iPhonem a později iPadem Jobs udělal. I o tom je kniha. </p>
<p>Na dotaz, zda je v knize něco jiného, než v oficiálním životopise, není tedy jednoduchá odpověď. Pokud vás Apple nezajímá, nebude to kniha pro vás. Pokud jste spíše příznivce Apple, bude určitě pro vás, i když vás některé pasáže mohou urážet (nebyl to Bůh a další podobné). Pokud Apple nenávidíte, nekupujte si ji, bude vás nasírat tím, že vám vezme většinu důvodů kromě "ale Radek říkal". Pokud máte rádi moderní techniku, provede vás kniha érou moderních mobilních telefonů a tabletů z tak komplexního pohledu, že jí možná odpustíte, že kdybyste měli těch pár set hodin času, napsali byste ji klidně sami.</p>
<p>Kniha bude v prodeji u knihkupců cca od příštího týdne, právě se rozváží z tiskárny. Bude i její elektronická verze, ta se právě dodělává a až bude venku, dám vám to vědět. Na iBookstore to potrvá, protože Apple schvalování knížek prostě trvá (kdybyste věděli, co mi v Apple udělala knížka za peklo...). Kniha má cca 260 stran, stojí cca 240 Kč a bacha na jednu zradu - kniha nemá obsah. Proč, netuším :)</p>
<p>Na <a href="http://www.kosmas.cz/knihy/168109/apple-cesta-k-mobilum/">Kosmasu už ji hlásí skladem za 206 Kč</a>, zda je to jen optimismus, nebo ji fakt mají skladem, to nevím. <a href="http://neoluxor.cz/odborne-knihy/apple-cesta-k-mobilum--175632/">Podobně NeoLuxor.</a></p>
<p> Ještě sem přidám obsah (až ho najdu já doma), abyste mohli uvážit, zda je to něco pro vás... </p>
<p>&nbsp;</p>