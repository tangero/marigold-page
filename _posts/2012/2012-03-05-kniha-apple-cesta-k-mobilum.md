---
ID: 2411
author: Patrick Zandl
categories:
- Apple
layout: post
oldlink: 'https://www.marigold.cz/item/kniha-apple-cesta-k-mobilum

  '
post_date: 2012-03-05 15:54:22
post_excerpt: ''
published: true
summary_points:
- Apple historie se zaměřuje na éru iPodu, iPhonu a iPadu.
- Autor se rozhodl sepsat knihu o novodobé historii Apple.
- Psaní knihy komplikovala rekonstrukce domu a péče o dítě.
- 'Kniha "Apple: cesta k mobilům" vyjde za dva měsíce, bude i elektronicky.'
title: "Kniha Apple: cesta k mobilům"
---

<img src="http://www.marigold.cz/wp-content/uploads/a69d2b59-a288-4e4f-a1da-6b1703a26e4b.jpg" alt="A69D2B59-A288-4E4F-A1DA-6B1703A26E4B.jpg" border="0" width="230" height="354" align="right"/>Přišlo mi líto, že existuje jen velmi málo knih, které se věnují novodobé historii Apple a musím se přiznat, že  mě pravěk a modely jako Apple I/II nebo Lisa vlastně vůbec nevzrušují. Kdyby bylo jenom jich, byl by Apple sice zajímavou, ale jen mrtvou položkou počítačové historie. 

Nebylo jen jich. Přišlo trio iPod, iPhone a iPad. Jenže proč a jak? Jak se stalo, že Apple prosadil hudební přehrávač, který před ním vyráběla řada jiných firem? Jak to, když nebyl ani první, ani nejlevnější? Jak to, když se nejdříve prodával jen nevalně? Kde přišel zlom a jak to, že se Applu podařilo tento zlom zreplikovat? Vytvořil dost velký hnací motor, aby se neopakovala historie a platforma iOS se nestala postupem času marginální platformou stejně, jako kdysi "vítězící" Mac OS? Nebudeme jednou na reklamy Apple z roku 2010 koukat jako dnes koukáme na reklamu "Apple 1984" - tedy na fascinující preludium před koncem legendy?

Prošel jsem svůj archiv a našel jsem řadu článků, přišlo mi, že bude možno z nich sestavit knihu. Vzal jsem je, nabídl jsem je Mladé Frontě a ta pravila, že ano, že by se dalo takovou knihu vydat. Podepsal jsem smlouvu, znovu si přečetl články, vyhodil jsem jich většinu a začal psát znovu. 

Své zádrhely to mělo. Ve stejnou dobu jsem se rozhodl rozkopat dům, abychom jej přestavěli k obrazu našemu, do toho se Vojta rozhodl, že bude špatně stát a vyžadovat noční péči. Když píšete v patnáctistupňovém mrazu na schodech domu, abyste nikoho nerušili a víte, že máte hodinu na to, než kleknou baterky, poučíte se mnohé o tom, jaké je to psát v presu. Díky i za to. 

Nakonec jsem místo 250 000 slíbených znaků (cca 160 knižních stran) odevzdal přes 400 000 znaků, což uvidíme, jak moc věc komplikuje, kniha tím nabobtná na nějakých 250 stran. Namísto stručného příběhu už je to větší macek. Odbíhal jsem po zdrojích, abych vysledoval dějové linie, rozklíčoval, co je a co není pravda, co jsou mýty a falza, které se postupem času nabalily a častým opakováním se stávají pravdou. Vznikl myslím docela přehledný příběh, který vás provede mobilní desetiletkou Apple, pokud budete samozřejmě chtít. 

Kdy kniha vyjde, nevím - tak za dva měsíce, myslím. Snad vám přijdou k chuti nějaké ukázky, <a href="http://www.lupa.cz/clanky/siri-osobnost-ktera-ma-porazit-google/">jednu jsem dal vykrácenou na Lupu</a> i jako článek. Další ukázka: <a href="http://tangero.posterous.com/mam-zde-tri-revolucni-produkty">Mám zde tři revoluční produkty…</a>. 

PS: Kniha se na konec jmenuje <strong>Apple: cesta k mobilům</strong>. A na obálce je Jobs, který drží v ruce Macbook Air. Každá doba má své paradoxy :) Svůj důvod to ovšem má.  

PPS: Ano, má vyjít elektronická verze, ale vliv na to zřejmě mám pramalý. 

PPPS: Z odezvy prvních zkušebních čtenářů vybírám: "Debile!!! Sem se začet a ve tři ráno jsem šel spát, porada od osmi byla horor!" :)