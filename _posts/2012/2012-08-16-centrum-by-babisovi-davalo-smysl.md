---
ID: 2488
author: Patrick Zandl
categories:
- Internet
- Média
layout: post
oldlink: 'https://www.marigold.cz/item/centrum-by-babisovi-davalo-smysl

  '
post_date: 2012-08-16 10:57:34
post_excerpt: ''
published: true
summary_points:
- Babiš usiluje o koupi Centrum Holdings, zejména kvůli zpravodajskému serveru Aktuálně.
- Týdeník 5+2, vydávaný Babišem, obsahuje reklamu na jeho firmy a politické uskupení
  Ano2011.
- Koupě Aktuálně by Babišovi zajistila kvalitní novinářskou základnu a rozšíření mediálního
  vlivu.
- Vlastnictví médií se stalo standardem v české politice, vyžadující kritické posuzování
  informací.
title: Centrum by Babišovi dávalo smysl
---

<p> Lidovky přinesly informaci o tom, že Andrej Babiš je jedním ze zájemců o koupi Centrum Holdins. Zejména kvůli zpravodajskému Aktuálně. Babiš si kromě toho údajně koupil slovenské Hospodárské noviny, jejich vydavatel Ecopress to ovšem odmítá. Tuzemské Hospodářky s těmi slovenskými nejsou spojené, ty české ovládá Bakala (trochu se to plete). <a href="http://medialne.etrend.sk/tlac-spravy/ln-babis-chce-centrum-holdings-udajne-kupil-hospodarske-noviny.html" target="_self" title="">Podrobněji je to zde</a>.</p>



<p>Co to dává za smysl? Babiš vydává týdeník 5+2, údajně se tiskne v nákladu milionu kusů, je k dispozici zdarma a je hustě obsazen reklamou na Babišovy firmy, takže minimálně z tohoto důvodu to čistý prodělek není. V posledním čísle už začala i reklama na politické uskupení Ano2011. </p>
<p> Vstupem do Aktuálně by Babiš rozšířil své mediální impérium i do internetu, navíc by získal nadmíru kvalitní novinářskou základnu vlastně na cokoliv. Na to, aby ze svého týdeníku udělal libovolný formát tiskoviny včetně kvalitní  protiváhy Savovových mladofrontážních titulů (zejména E15 a Euro). Euro prý chtěl Babiš koupit také. </p>
<p>Pro Centrum Holdings by to zřejmě bylo dobře s tím, že bychom viděli, jaké tlaky by Babiš uplatňoval směrem k prosazení svých politických vizí v Ano 2011. Centrum potřebuje nového majitele, který bude uplatňovat ostřejší ekonomický diktát kombinovaný s vizí, jako prase drbání. </p>
<p>Je ale také dobré poznamenat, že vlastnictví médií či uplatňování vlivu v nich se stalo v České politice standardem, ať již jde o zjevné náklonnosti CME/TV Nova, levicově orientované Právo či v tom nejdrsnějším případě městské informační bulletiny, které se bez výhrad staly hlásnou nástěnkou ve městě vítězící koalice. Středočeské magazíny postulující jako téma seriosního mediavýzkumu "bude i na příští stránce MUDr. Rath?" jsou toho skvělým dokladem. </p>
<p>Kdo chce do politiky, musí si koupit média. Přímo či nepřímo. Co z toho plyne pro nás? Počítejme s tím, že cokoliv, co o politice čteme a budeme číst v nejbližší budoucnosti, by mělo být ověnčeno otázkou "komu to slouží". Je to nepříjemné, je to paranoidní, ale je to také česká realita. To, že jsme paranoidní, ještě neznamená, že po nás nejdou :(</p>