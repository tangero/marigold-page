---
ID: 661
title: >
  Jak se ČTÚ pomstí provozovatelům
  malých sítí? Megadotazníkem :)
author: Patrick Zandl
post_excerpt: ""
layout: post
oldlink: >
  https://www.marigold.cz/item/jak-se-ctu-pomsti-provozovatelum-malych-siti-megadotaznikem
published: true
post_date: 2003-11-12 08:53:00
---
<p>
Už dlouho jsem přemýšlel nad tím, že to přeci nebude jen tak, aby garážová firmička od ČTÚ dostala telekomunikační licenci za pár šupů a s ní mohla konkurovat velkým a zavedeným firmám. S hrůzou jsem čekal, kdy přijde úder úřadu a v jaké podobě oněch sedm ran sešle. A tento měsíc to přišlo. </p>

<p>
Na adresu Arigy (má telco licenci) dorazila tlustá obálka z ČTÚ, naštěstí a proti zavedenému zvyku ne doporučeně. A v ní dotazník. Ale jaký - majestátně tlustý, drobounkým písmenkem, světloučká kopie, na níž se moje očička řádně zapotila. Jmenuje se to <EM>Pololetní výkaz o telekomunikačních službách</EM> a <EM>Pololetní výkaz o výnosech, nákladech, investicích a zaměstnancích v telekomunikačních firmách</EM>. Dva tučné kousky, celkem deset oboustraných listů i s návodem na vyplnění. </p>

<p>
Už jsem se těšil, jak jim odepíšu, že jsme zatím telco služby nezačli poskytovat a tím se datzníku mazaně vyhnu, jenže pak jsem hned na první stránce zmerčil obrovský nápis, že dotazník musím vyplnit i když služby nejsou ještě poskytovány. A tak jdu poctivě do každého políčka napsat nula bez ohledu na to, co v něm je napsáno, protože je to nula, ať jde o <EM>Odch. nár hovory z mobilní telek. sítě do jiných mob. telek. sítí</EM> nebo o <EM>Počet připojení PRA (30B+D)</EM>. Inu, pokud jste si například pro poskytování služeb pod CzFree zažádali o telekomunikační licenci, také vám ta desítka stránek přijde. Nezapomínejte, že finanční částky se tam uvádějí v tisících, tak abyste nevzbudili přílišnou paniku, až uvedete, že na vybudování páteřní sítě jste použili 100 000 - to by vypadalo jako sto milionů a někomu v Telecomu by se mohlo začít špatně dýchat, než by pochopil, že firma Číhoř a syn se jen sekla při vyplňování dotazníku ;)</p>

<p>
Jedno by mne ale zajímalo z informačního hlediska - kdepak jsou tahle už zpracovaná data k mání? Bylo by maximálně zajímavé se jimi prohrabávat a rochnit si v nich, kdepak je ČTÚ přechovává? </p>
