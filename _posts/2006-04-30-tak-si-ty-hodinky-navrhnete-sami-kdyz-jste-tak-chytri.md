---
ID: 1965
title: >
  Tak si ty hodinky navrhněte sami, když
  jste tak chytří!
author: Patrick Zandl
post_excerpt: ""
layout: post
oldlink: >
  https://www.marigold.cz/item/tak-si-ty-hodinky-navrhnete-sami-kdyz-jste-tak-chytri
published: true
post_date: 2006-04-30 22:51:07
---
	<p>Tohle asi bude památná věta a podobnými větami, co se pamatuju, začínalo každé legendární dílo českého internetu. Pamětníci vědí. Takhle například Seznam přišel k prvnímu obchodnímu ředitelovi, když neznámý Marko Zekič napsal neznámému Ivo Lukačovičovi, že četl, že Seznam si vydělá peníze webdesignem a že by bylo lepší prodávat reklamu. Druhý zmíněný odepsal tomu prvně zmíněnému <i>"Tak si ji zkus prodávat sám, když jsi tak chytrý"</i> - a tak to začalo, to byl rok 1996. </p>
	<p>V našem případě větu z nadpisu odepsal obchodní ředitel <a href="http://www.prim.cz/">Primu</a> Jan Prokop v diskusi na <a href="http://forum.chronomag.cz">Fóru Chronomagu</a> někdy v září 2005 Odklízečovi. Odklízeč se navážel do Primu, že se mu nějak nezdá, že by primáci uměli navrhnout hezké hodinky. Kritiky a posměváčky nejlépe zaměstnat, řekl si boss české hodinářské firmy. Jenže posměváčkové se toho chytli. </p>
	<p>Proč nevymyslet hodinky na internetové diskusi? Proč si neříct, jak mají vypadat, nesestavit celý jejich životní příběh? Proč neudělat limitovanou edici Prim Chronomag, kterou budou mít právo koupit si jen lidé, kteří se na jejich tvorbě podíleli? Proč neudělat něco, co se vymyká logice, businessu a vůbec všemu, co známe? Proč by několik desítek lidí, kteří se vůbec neznají, nemohlo prostřednictvím diskusního fóra vymyslet hodinky? Proč by nemohl vzniknout nejsilnější český hodinářský příběh posledního desetiletí takhle prostě?</p>
	<p>Odpověď už víme. Mohl. </p>
	<p>První  nákresy vznikly během pár dní a další týdny a týdny se modifikovaly pod přípomínkami desítek nadšenců a hodinářských fandů. Zrodila se <strong>Prim Chronomag limited edition</strong> - první hodinky, které si navrhli zájemci sami po internetu v diskusi. Jednoduché a krásné hodinky založené na původních tvarech klasických primek, ale přitom respektující soudobé hodinářské trendy. Nadčasové zpracování z kvalitních materiálů: pouzdro z nerezové oceli, safírová krycí sklíčka a na vrch perlička, opravňující hodinky skutečně nosit nápis Manufacture: hodinový strojek Prim kalibr 66. Hodinky jsou tak poctou tomuto původnímu československému hodinovému strojku uvedenému do výroby v roce 1966.  A takové výročí si zaslouží připomenutí, protože od představení tohoto strojku uplynulo právě čtyřicet let. I proto nakonec limitovaná série Prim Chronomag má čtyřicet kousků a ve všech tlučou čtyřicet let staré strojky, vzorně renovované, vyčištěné, vyzdobené a vyladěné tak, že by nezahambily žádného švýcarského výrobce. </p>
	<p><img src="/wp-content/uploads/20060430-PrimChronomag-back.jpg" alt="Pohled na strojek Prim Chronomag LE " width="500" height="501" /></p>
	<p>Do února, kdy se práce na Prim Chronomag LE ukončily, bylo v diskusi popsáno přes tři tisíce komentářů a příspěvků k těmto hodinkám. Ačkoliv to nejdříve vypadalo, že zájemců bude málo a nebude odbyt ani na deset kousků, záhy čtyřicet hodinek vlastně nestačilo a ti, kdo přišli pozdě, měli už smůlu. Čtyřicet číslovaných kousků má své majitele, kteří si tak vyrobili své vlastní hodinky podle svého vkusu. Dlužno podotknout, že nakonec všechny hodinky nejsou stejné - existuje trojí barevné provedení ciferníku a to černý ciferník a bílé ručičky, bílý či stříbrný ciferník a kombinace černých ručiček a případně bílé vteřinovky pro ty, kdo se nechtěli nechat jejím pohybem rušit. </p>
	<p><img src="/wp-content/uploads/20060430-PrimChronomag-front.jpg" alt="Prim Chronomag LE hodinky zepředu" width="500" height="466" /></p>
	<p>A cena Prim Chronomag? Zbytečně nad ní přemýšlíte. Tyhle hodinky si nemůžete koupit v obchodě. Ty jste si museli stvořit. A proces stvoření je privilegium, výsada - nikoliv povinnost. </p>
	<p>PS: Faktická poznámka: jedny Prim Chronomag si koupit lze, budou draženy v dobročinné aukci. Kdy a kde, to ještě nevím. A pokud se vám ty hodinky obecně líbí, podobné nyní dělá Prim pod <a href="http://www.prim.cz/kolekce/linea40">názvem Linea</a> - internetová koncepce se osvědčila :) A na závěr: já ty svoje ještě nemám, já budu poslední :( Škoda, hodinky sklízí uznání <a href="http://forums.timezone.com/index.php?t=tree&amp;th=617474&amp;mid=1849901&amp;rid=0&amp;rev=&amp;reveal=">i v zahraničí</a>. 
</p>