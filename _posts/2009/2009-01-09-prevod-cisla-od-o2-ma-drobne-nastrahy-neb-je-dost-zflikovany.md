---
ID: 2319
author: Patrick Zandl
categories:
- O2
- Mobily
layout: post
oldlink: 'https://www.marigold.cz/item/prevod-cisla-od-o2-ma-drobne-nastrahy-neb-je-dost-zflikovany

  '
post_date: 2009-01-09 10:03:12
post_excerpt: 'Po odchodu ze Streamu jsem se rozhodl, že se vrátím se svým mobilním
  číslem k Vodafone, mimo jiné proto, že v místech, která potřebuju, má lepší signál
  a zejména EDGE. A také proto, že tam většinu věcí vyřeším přes Samoobsluhu a ne
  telefonováním na nedobytnou infolinku. Toto jsem před vánoci vysvětlil pracovníkům
  obou firem, odeslal dotyčnou převodní esemesku a čekal. A čekal bych do skonání
  světa, kdyby mne po novém roce nenapadlo zavolat na infolinku O2 a přeptat se, v
  jakém stavu je převod čísla k Vodafone. '
published: true
summary_points:
- Převodní SMS O2 musí být odeslána v pracovní době (9-16 hodin).
- Potvrzovací SMS "Váš požadavek byl přijat" neznamená zahájení převodu čísla.
- Pravidelné reporty o přenosu čísla od O2 je nutné sledovat.
- Samoobsluha O2 je nedostatečná, nastavení služeb vyžaduje infolinku.
title: Převod čísla od O2 má drobné nástrahy (neb je dost zflikovaný)
---

Po odchodu ze Streamu jsem se rozhodl, že se vrátím se svým mobilním číslem k Vodafone, mimo jiné proto, že v místech, která potřebuju, má lepší signál a zejména EDGE. A také proto, že tam většinu věcí vyřeším přes Samoobsluhu a ne telefonováním na nedobytnou infolinku. Toto jsem před vánoci vysvětlil pracovníkům obou firem, odeslal dotyčnou převodní esemesku a čekal. A čekal bych do skonání světa, kdyby mne po novém roce nenapadlo zavolat na infolinku O2 a přeptat se, v jakém stavu je převod čísla k Vodafone. 

Tam mi bylo sděleno, že jsem sice správně poslal převodní SMS a vyřídil všechny formality, ale už mi jaksi pán z O2 opomenul sdělit, že převodní SMS lze posílat jen v pracovní době, tedy do 16ti hodin, jinak nebude vyřízena. A navíc ideálně až druhý den poté, co jste se u operátorů stavili, protože jinak nemusí být ještě "zahájení převodu připraveno". 

Z toho by člověka mrousklo. Představil jsem si ten SMS modul, který stojí v 16:01 dole na Vyskočilce u pícháček a odpíchává konec pracovní doby. Jo, nějak tak to bude, protože jinak bych si musel myslet něco o těžce zflikované aplikaci. Ono totiž když tu převodní SMS pošlete, tak vám zpět přijde SMS odpověď "Váš požadavek byl přijat a odeslán ke zpracování", z čehož by člověk naivní, neuvyklý na SAP prostředí O2 usoudil, že převod čísla probíhá. Nikoliv, to je opravdu jen potvrzení, že SMS přišla. Musí vám přijít ještě série dalších SMS zpráv, ve kterých už je uvedeno to vaše převodní číslo, co vám vygeneroval druhý operátor, jinak se stále nic neděje. Jednou za den vám bude chodit zpráva tvrdící "Proces přenesení čísla pokračuje" - a ani to není jistota, dokud vám nepřijde SMS zpráva od toho operátora, ke kterému se stěhujete. 

Ta už mi naštěstí přišla a tak se 15.1. stěhuji zpět k Vodafone. 

Takže až se budete od O2 stěhovat, nezapomeňte na to: SMS poslat v pracovní době 9-16 hodin, ideálně až druhý den. A dávat bacha, jestli vám pravidelně chodí reporty o přenosu čísla, i když vás jejich obsah nezajímá. Protože jinak se to ztratí někde v hlubinách bublinek bahenního plynu. 

Mimochodem: opravdu považuji za těžkou nevýhodu nemožnost si služby nastavovat přes internetovou samoobsluhu. Volat s každou ptákovinou na O2 infolinku je obrovská ztráta času a nic jiného prakticky nefunguje, přes jiné kanály se dá aktivovat jen minimum služeb a nic se přes ně nedá zjistit. I Ufon je svým samoobslužným systémem tomu eurotelecímu na míle vzdálen.