---
ID: 2336
author: Patrick Zandl
categories:
- Knihy
layout: post
oldlink: 'https://www.marigold.cz/item/a-dalsi-doporucena-certba-do-vanocni-pohody-kolaps-jared-diamond

  '
post_date: 2009-12-04 18:54:23
post_excerpt: 'Slíbil jsem sice původně, že se příště podíváme do hájemství anglofonní
  literatury a dostanete pár doporučení na hutnou četbu, ale slib poruším, protože
  jsem nešťastnou náhodou (=pádem kreditky do čtečky) opět vyraboval česká knihkupectví. '
published: true
summary_points:
- Autor porušil slib recenze anglofonní literatury kvůli nákupu českých knih.
- Řada Galileo nakladatelství Academia nabízí knihy s širokým záběrem problematiky.
- Kniha Kolaps Jareda Diamonda zkoumá zánik a přežití společností s ohledem na prostředí.
- Diamondova kniha analyzuje historické a ekonomické souvislosti vlivu prostředí na
  přežití.
title: 'A další doporučená čertba do vánoční pohody: Kolaps (Jared Diamond)'
---

Slíbil jsem sice původně, že se příště podíváme do hájemství anglofonní literatury a dostanete pár doporučení na hutnou četbu, ale slib poruším, protože jsem nešťastnou náhodou (=pádem kreditky do čtečky) opět vyraboval česká knihkupectví. Osudným se mi stala řada Galileo v nakladatelství Academia, kde už delší dobu vydávají knihy, které spíš než bulvární počteníčko slibují široké představení problematiky. Letos je Darwinovský rok, každý se naváží do jeho teorie, či ji plamenné hájí, na wishlistu mám <a href="http://www.academia.cz/zamrzla-evoluce-aneb-je-to-jinak-pane-darwin.html">Flegrovu Zamrzlou evoluci</a>, ale my sáhneme po samotné podstatě destrukce, tématu to před vánoci aktuálnímu. 

<a href="http://www.academia.cz/kolaps.html">Kolaps Jared Diamonda</a> má podtitul "Proč společnosti zanikají a přežívají". Kniha se věnuje popisu společností, které v minulosti dávné i nedávné zkolabovaly nebo kolaps přežily a to především s ohledem na životní prostředí. Autor sleduje míru využívání přírodních statků, vzestup jejich cen vlivem ničení zdrojů až po situaci, kdy daná společnost zjistí, že poškodila své životní prostředí natolik, že v něm není schopna nadále přežívat. Od grónských Norů přes Aztéky, Velikonoční ostrov až po moderní Haiti a Rwandu a Austrálii. S tím, že záměrně vynechává společnosti, které se zhroutily pod vojenským tlakem, nebo alespoň ne přímo.

Jared Diamond není militantní enviromentalista (profesí je ornitolog), jeho vyprávění je střízlivé, věcné. Prodírá se argument za argumentem tématy ekonomickými, historickými, aby se vždy vrátil k tomu, že určitá úroveň životního prostředí je nakonec pro přežití rozhodující. Souvislosti, to je hnací motor jeho vyprávění. 

Depresivní jsou spíše otázky, které se při čtení vynořují, jako "Co říkali lidé na Velikonočním ostrově, když šli pokácet poslední strom? Díky našim novým technologiím není stromů potřeba?".

Doporučuji sedmsetpadesát stránek skvělého čtení.