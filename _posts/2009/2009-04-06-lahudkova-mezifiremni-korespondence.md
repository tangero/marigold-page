---
ID: 2322
title: Lahůdková mezifiremní korespondence
author: Patrick Zandl
post_excerpt: "Vím, neblogoval jsem delší dobu. Nebylo nějak chuti a dalších ingrediencí. A teď, když jsem přemýšlel, čím znovu vstoupit na web, jehož prkna znamenají blog, jsem dostal lahůdkový email z vnitrofiremní korespondence jisté české internetové firmy, kde obchodní ředitel píše technickému ředitelovi, svému kolegovi. Samozřejmě hypotetické firmy, hypotetičtí lidé, protože jde nepochybně o email smyšlený ... "
layout: post
oldlink: >
  https://www.marigold.cz/item/lahudkova-mezifiremni-korespondence
published: true
post_date: 2009-04-06 14:40:12
categories: [Příběhy, Stream.cz]
---
Vím, neblogoval jsem delší dobu. Nebylo nějak chuti a dalších ingrediencí. A teď, když jsem přemýšlel, čím znovu vstoupit na web, jehož prkna znamenají blog, jsem dostal lahůdkový email z vnitrofiremní korespondence jisté české internetové firmy, kde obchodní ředitel píše technickému ředitelovi, svému kolegovi. Samozřejmě hypotetické firmy, hypotetičtí lidé, protože jde nepochybně o email smyšlený ... 

A myslím, že stojí za přečtení, lepší bych nenapsal v době nejvyšší formy a vysmátosti. A když už tomu emailu neuvěříte, alespoň se, věřím, pobavíte. Autorovi gratuluji, názory na autorství si asi nechme od cesty...

<em>Subject: [Vsichni ve firmě] Čas se završil</em>

Petře,
 
Jeden z nás dvou se nutně musel zbláznit. Předpokládám, že si to myslíš ty o mně což je v pořádku a třeba máš i pravdu, to asi bude muset posoudit kolektiv. Já si samozřejmě naopak myslím, že schizofrenie, vyplývající z tvé snahy a ochoty  sedět v této organizaci na dvou židlích  dosáhla stavu, kdy nejsi schopen rozeznat rub a líc pytlíku na bonbóny, a to ani s návodem na použití.

Pokud se tento mail a kritika v něm dotkne někoho dalšího tak se je patrně čeho dotýkat, předpokládám že ti co dělají svoji práci jak se sluší a patří si ho přečtou a nepoškodí jejich křehké ego.

Konkrétně se mi jedná o dvě kauzy, které spolu – jako všechno na světě – souvisejí.

Včera jsem dostal tvoji zprávu týkající se – jak sám píšeš – „taškařice“ s názvem activity list (pro ty co nevědí jde o to, že bych měl denně vyplňovat záznamy o tom, jak jsem vyplnil pracovní dobu a to - pravděpodobně týdně - odevzdávat ke kontrole).

Natolik tě už znám, že jsem to nepovažoval na rozdíl od kolegy Vašíčka za aprílový žert, ale chabý pokus ujmout se řízení obchodu  a programu, takže svoji odpověď jsem formuloval velice otevřeně a upřímně. Vzhledem k tomu, že tento mail budou číst i dámy, nechávám na tobě zda je s obsahem odpovědi seznámíš.

Na tomto místě mi dovol poprvé vyjádřit pochybnosti o tvé způsobilosti řídit sám sebe. Pokud je to, jak píšeš, skutečně nápad nejvyššího šéfa, který na něm trvá – bylo by zajímavé vědět, zda jsi skutečně věřil, že lidé s minulostí a zkušenostmi Radka, Petra a mne, se nechají řídit způsobem, který se používá maximálně tak na juniorních pozicích?  Za mne k tomu podotýkám, že vizionáři ( a to nejvyšší šéf je ) mívají někdy slabší chvilky a tak  se vyplatí používat tu kouli co máme mezi ušima, což jsi zřejmě neučinil a ve snaze vyhovět si se z mého pohledu společensky zařadil mezi luštěniny. Pokud by se snad nakonec ukázalo, že to je nápad tvůj tak snad ani nestojíš za maminčiny slzy. Skromně ještě podotýkám, že aktivity list, či jinak nazvaný výkaz práce používají manažeři schopní sebereflexe na úrovni primátů ke kontrole jasně definované práce jakou mají třeba holky v telemarketingu nebo koneckonců vývojáři, čímž se dostáváme k druhému bodu tohoto mailu a to je stav  toho co se v této organizaci nazývá velice nadneseně IT.

Když jsem chtěl na poradě řešit rozpočet IT rozpočet tak se ti to nelíbilo a pro tu chvíli jsem byl  ochoten tu diskusi o pár hodin posunout. Ten problém je ovšem naprosto klíčový a pokud si myslíš, že se nechám odbýt tím, že mi do toho jako obchodnímu nic není, tak budeš patrně smutný jako Íáček. Z podstaty toho co jsem kdy v životě dělal jsem zvyklý chovat se i k této firmě jako by mi patřila a když vidím jakým tempem pouští IT tomuhle projektu žilou tak půjdu po řešení jak pes po žebrákovi. Za půl roku co tu jsem, se ta část, co řídíš nepohnula ani o píď a lidi co jsou zadarmo drazí se tu stále motají jako hovno pod splavem a jeden průšvih se střídá za druhým.

Nejsem schopen posuzovat tu část IT, která se zabývá čistě HW a provozem infrastruktury, protože tomu nerozumím  a klidně se k tomu přihlásím. Ovšem součást černé díry v prvním patře, kde opakovaně v 9,40 sedí dva (2) lidé je i to, co se jmenuje vývoj a tady by byla na místě otázka: „Co hulíte kluci, že vidíte svět v tak růžových barvách, že vydáváte výstupy své činnosti za dokončenou práci?“  To co jste předvedli v rámci projektu slaviatv je koncert! Přitom jde o přiblblý web, který nakoupím u první internet agentury za 30.000 a to mi ještě odsypou na pivo. A tohle jde Petře za tebou. (tečka)

Kdybys nežil ve světě „cizích“ peněz tak bys věděl, že náklady na vývoj v internetové agentuře činí 6 mio při dispozici 24.000 hodin vývoje a znamená to zrealizovat 106 projektů pro 48 klientů za 26.000.000 Kč. Má hodnota práce ve firmě za uplynulý půlrok komerční hodnotu 26.000.000? Byl bys ochoten platit to ze svého?

Nejsem ochoten podílet se na tunelování tohohle projektu přes IT, byť by to nebylo úmyslem, ale nedbalostí, nekompetentností a neprofesionalitou některých zaměstnanců a současně sem nosit peníze aby se škodná v revíru nakrmila. Pokud máš pocit, že obchod tolik peněz nepřinesl aby mohl do všeho kecat bych utnul žádostí, aby si poslal informaci kolik má firma ke konci března ve fakturách a objednávkách a to pls. včetně hudebního webu na dva roky!

Míra mé trpělivosti s lidmi, kteří by se měli živit jakkoli, ale ne vývojem a IT se završila. Pokud k tomu budeš něco mít jsem k zastižení zítra v 10 hodin v Hodkovičkách, kde ti mohu ukázat jak se dá amatérským golfem trávit pracovní čas bez drbání se s amatéry.

<em>Michal</em>