---
ID: 2333
author: Patrick Zandl
categories:
- Knihy
layout: post
oldlink: 'https://www.marigold.cz/item/bez-novych-podnetu-to-nejde-a-bez-knih-taky

  '
post_date: 2009-07-20 22:25:50
post_excerpt: ''
published: true
summary_points:
- Nové podněty jsou zásadní, jinak hrozí pouhé kopírování a omezenost.
- Gladwellovy knihy Outliers, Mžik a Bod zlomu doporučeny pro pochopení procesů.
- Ekonomie dobra a zla od Sedláčka a Báječný chaos jsou další doporučené tituly.
- Nová, podstatná literatura je v Česku nedostupná, nutno číst anglicky.
title: "Bez nových podnětů to nejde (A bez knih taky!)"
---

Pokud nemáte nové podněty, jste odsouzeni ke kopírování. Když jsem byl nedávno po cestách a zapadl do anglickojazyčného knihkupectví, znovu jsem si to uvědomil. Bez nových podnětů to zkrátka nejde, jinak jsme omezeni na tu svoji krabici. Tahle myšlenka by se dala rozvádět donekonečna, ale je to zbytečné, kdo si to neuvědomuje, tratí sám. Neustále je, co se učit nového a jaké nové podněty přijímat. 

Dneska jsem prošel české knihkupectví. Beletrie hromada, zrak přechází, ale s tou naučnou literaturou je to slabší. Tedy, spíše hodně slabé. A tak, jestli chcete internetu a možná i životu mírně rozumět, objednejte a přečtěte si následující knihy: Malcom Gladwell (od něj berte všechno, co vyšlo, ono toho moc nevyšlo): <a href="http://www.neoluxor.cz/cz/katalog/detail-knihy/?idproduct=127256">Outliers: The Story of Success</a> (český překlad zatím bohužel není), <a href="http://www.dokoran.cz/index.php?Mzik&p=book.php&id=235">Mžik - Jak myslet bez přemýšlení</a> a <a href="http://www.dokoran.cz/index.php?Bod_zlomu&p=book.php&id=372">Bod zlomu - O malých příčinách s velkými následky</a> (ten především).

Když už budete v tom vším rozjezdu a budete chtít investovat do nákupu více, Sedláčkova <a href="http://www.neoluxor.cz/knihy/popularne-naucna/veda/ekonomie-dobra-a-zla-d3t124616">Ekonomie dobra a zla</a> je další (ale volitelný) kandidát. Do košíku přihoďte rovnou taky <a href="http://www.dokoran.cz/index.php?&p=book.php&id=416">Báječný chaos</a> dvojice Abrahamson a Freedman, to je povinná položka.  

Proč tyhle knihy? Odpověď není jednoduchá, jednodušší je to neřešit, koupit si je a přečíst si je. Gladwell dává výborný vhled do toho, jak zdánlivě jednoduché procesy fungují a mohu vám zodpovědně přislíbit, že se vám to bude mnohdy hodit. Báječný chaos vám ušetří mnoho nervů nebo času či obojího, ať už přísaháte nebo nenávidíte GTD. A Sedláček je prostě dobrá četba do dnešního času navíc. 

Toliko k základní literatuře. Až ji pročtete, přejdeme k tomu, že nová literatura se k nám zatím nedostala (zmíněné tituly jsou až na Sedláčka vlastně deset let staré knihy, u nás vyšly po letech) a ještě asi pár let nedostane, takže podstatná díla jako <a href="http://www.amazon.com/Black-Swan-Impact-Highly-Improbable/dp/1400063515">The Black Swan</a> a další, si budeme muset dát v angličtině. Zatím čtěte, já to zase v hluboké depresi nad svojí útratou v knihkupectví sepíšu.