---
ID: 3925
author: Patrick Zandl
layout: post
post_date: 2018-01-26 16:31:35
post_excerpt: ''
published: true
summary_points:
- Obchodní boti jsou důležitým prvkem obchodování s kryptoměnami
- Boti využívají vysokou volatilitu kryptoměn k automatizovanému obchodování
- Refill strategie umožňuje nakupovat kryptoměny za nižší ceny a získat zpět pozici
- Kryptoboti zvyšují volatilitu a mohou být zneužiti k pumpování cen kryptoměn
title: Proč jsou boti takový problém při&nbsp;obchodování s&nbsp;kryptoměnami
---

Obchodní boti se stávají stále důležitějším prvkem obchodování s kryptoměnami, i když jsou zatím pod rozlišovací schopností začátečníků. A stojí za to o nich vědět. <!--more-->

Nejprve povšechné shrnutí.
<blockquote>Crypto bot je program, který načítá kurzy z burzy a podle zadání na burze provádí automatizované obchody.</blockquote>
Tohle známe už z normálních burz, jenže v kryptosvětě to nabírá na obrátkách.
Tak především volatilita kryptoměn je výrazně vyšší, než u akcií. Po pravdě řečeno, většina burz by s takovou akcií zastavila obchodování. Jenže díky tomu jsou "vzory" v pohybu kurzu více patrné a snáze automaticky detekovatelné.
A díky tomu má řada automatických postupů žně.

Tak například klasický "refill" neboli doplnění portfolia. V okamžiku, kdy určitá kryptoměna začne klesat, prodá bot vaši pozici v této měně a koupí ji o něco později, až bude za nižší cenu. Ve výsledku máte pozici zpět a širší. Skvělý nápad založený na předpokladu schopnosti poznat začátek lokálního propadu i blízkost dna.

Teď prakticky. Kurz Ripple osciluje poslední dva měsíce v rozmezí 1-2$ za kus. Můžete nikoliv ojediněle nakoupit v průběhu dne za dolar i za dolar třicet, tedy rozdíl třicet procent. Tajemství úspěchu je založeno na tom, najít dostatečně intraday volatilní měnu a mít dostatečně chytrý algoritmus detekce vzoru. Mimochodem, značný důvod obliby Ripple vychází z toho, že kurz je značně tolerantní k chybám v automatickém obchodování a několikrát za den či alespoň za týden je schopen se vrátit na požadovanou hodnotu. Když chcete udělat refill a špatně odhadnete hloubku propadu, můžete v týdnu pozici nakoupit znovu se ziskem nebo alespoň bez ztráty. Menší měny jsou na to ještě vhodnější, jsou ale náchylné na přesun obchodního pásma, kdy se pásmo obchodování najednou dlouhodobě přesune na jinou hodnotu.

Důsledkem toho se obchodování pomocí botů stalo v určité části vážně orientovaných obchodníků s kryptoměnami velmi rozšířené a už se zpětně projevuje na trhu. Software je totiž běžně dostupný za stokorunové měsíční poplatky, vyžaduje ale jistou praxi a znalosti. Například provést refill může spustit lavinu, kdy se ho snaží provést tisíce obchodníků, kteří zahltí burzu a navíc prudkým propadem kurzů spustí lavinu zajišťovacích prodejních příkazů stop-loss. To nahrává volatilitě a hlavně hlubokým propadům. A také algoritmickým chybám, kdy někdo využije znalosti běžných nastavení a postupů botů k tomu, aby rozpumpoval trh.

Pumpování je jedním z nezdravých přístupů. Jde o domluvenou akci, kdy několik obchodníků se snaží cílenou akcí vyprovokovat změnu kurzu tak, aby se spustila automatická reakce botů. Nákup kryptoměny zvýší její cenu, což boty detekují, začnou automaticky nakupovat a tím zvyšují dále cenu formou řetězové reakce. Pumpeři včas se ziskem prodají a realizují s malými náklady slušné procentní zisky.

Na tomto principu začala fungovat i celá řada privátních fondů. Pošlete bitcoin, denně vám chodí vyplacená <em>interese</em>. Dokonalé. Hloupé bohužel je, že není jak poznat scam, podobné fondy jsou sice efektivní, ale ne vždy legální, takže autoři i se zcela čistými úmysly vůči vám se nespěchají veřejně představit, natož na webu. Populární je prostředí Telegramu.

Tady je pár odkazů na nejběžnější existující cryptoboty pro samostudium. Jako vždy platí, že do toho nemáte cpát peníze, o které nemůžete přijít.
<ul>
 <li><a href="https://www.haasonline.com/">Haasonline</a></li>
 <li><a href="https://www.cryptohopper.com">Cryptohooper</a></li>
 <li><a href="https://cryptoping.tech">Cryptoping</a></li>
</ul>
A proč jsou kryptoboti problém? Zvětšují volatilitu, vytvářejí paniku a rychlé propady či nárůsty. Laik jim těžko může konkurovat. Je dobré to vědět.