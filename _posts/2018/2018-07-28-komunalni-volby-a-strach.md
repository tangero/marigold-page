---
categories:
- Politika
- Volby
excerpt: null
layout: post
summary_points:
- Lidé se bojí zapojit do komunální politiky kvůli strachu z reakcí okolí.
- Sestavení kandidátky je obtížné i pro zavedené strany jako Piráti a STAN.
- Mladí lidé se do politiky zapojují více než čtyřicátníci, kteří se bojí následků.
- Společnost často čeká na zázračné řešení místo aktivního přístupu k problémům.
title: "Komunální volby a strach"
---

Jestli mě něco na komunální politice překvapilo, tak nechuť, s jsou se do ní lidé zapojují.

Konkrétní příklad z Brandýsa. Na kandidátku potřebujeme napsat 21 lidí kandidujících do zastupitelstva. U poloviny je jisté, že je nezvolí, protože úspěch 50% ve volbách… No nejsme Petrohrad… Stejně je problém těch 21 lidí sehnat. I jenom pro-forma. Aby tam byli. Když budete mít nekompletní kandidátku, při přepočtu vás to bude penalizovat.
Kandidáty jsme začali domlouvat pomalu vloni v zimě, mírně víc na jaře a intenzivně od dubna. Stejně jsme měli honičku patřičný počet naplnit – a to jsme koalice Pirátů a STANu. Se všemi jsme mluvili dlouhodobě, dlouho se známe.

Chápal bych tedy důvody „piráti mají dredy“ – to je věc vkusu a většinou stačí se seznámit s námi a zjistíte, že dredy nemáme a že by to na nás bylo ještě nejvíc normální. Překvapuje mě strach. Lidi se bojí. Co by tomu řekli sousedé: že se cpe ke korytu. Co by řekl zaměstnavatel: už ho práce nebaví. Co tomu řeknou úřady: na toho ptáčka si posvítíme…

Děsí mě to, že se vracejí moresy z doby totáče. Věnovat trochu času komunální politice přeci neznamená hlasovat o našem vztahu k Izraeli, ale o tom, kde se postaví nová sportovní hala nebo průmyslová zóna. Je to povinnost obyvatele města, je to jeho prozíravost, vztahovat se ke svému životnímu prostředí, ovlivňovat jej.

Závazné kandidátky se odevzdávají tento týden, pak budeme vědět definitivně. Dám vědět. Zatím se mi zdá, že minimálně u Pirátů se kandidátku v Čechách podařilo vytvořit tam, kde Piráti fungují dlouho, nebo kde jde o mladé lidi, max 30 let, kteří do toho jsou po hlavě. Čtyřicátníci už nad tím příliš uvažují v intencích, jak je to může poškodit. A i to je odpověď na to, proč je země tam, kde je. Její vlastní lidé se bojí. Mimochodem, na Moravě a v regionech je to výrazně jinak.

> Bavil jsem se nedávno s Markétou o průběhu jejího výzkumu proměn společnosti vlivem sucha. Ptal jsem se, čemu tady dávají lidé přednost, jak to chtějí řešit. Hluboce se zamyslela a pak řekla, že pro ty lidi není přípustná jiná možnost, než že zase bude pršet. Dělat nic nechtějí a na ničem se nedohodnou.

A tohle přesně mi sedí na politickou situaci. Musí začít pršet, jiná možnost není. A pak jsou teda ještě ti blázni, co vzali do ruky konev. Díky za takové blázny.

PS: Kandidátní listnu jsme odevzdali a jdeme tedy do komunálních voleb…