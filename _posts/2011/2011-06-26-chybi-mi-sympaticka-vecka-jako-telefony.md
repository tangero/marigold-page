---
ID: 2824
author: Patrick Zandl
categories:
- Mobily
- Mobilní sítě
layout: post
oldlink: 'https://www.marigold.cz/item/chybi-mi-sympaticka-vecka-jako-telefony

  '
post_date: 2011-06-26 11:23:01
post_excerpt: ''
published: true
summary_points:
- Autor preferuje véčkové "hloupé" telefony jako záložní, kvůli výdrži baterie.
- Véčkové telefony kvalitního provedení jsou v současnosti na trhu nedostatkové zboží.
- Zvažuje nákup starší Motoroly V9 z eBay, ale obává se cla z Hongkongu.
- Autor se ptá, zda je o kvalitní "nechytré" véčkové telefony malý zájem.
title: "'Chybí mi sympatická véčka jako telefony"

  '
---

Mám pro "véčka" jako mobilní telefony slabost. Většinou mám "hloupý" mobil jako "hlavní záložní" a když to jde, je to véčko. Abych to upřesnil, z nejrůznějších důvodů mi rukami protékají všechny možné i nemožné současné mobily, takže je většinou nosím jako "hlavní", aby je "zažil". Jenže takový Androidí mid-range telefon mi vydrží do lehkého odpoledne, pak je grogy a dojde mu štáva, přichází pak nutnost vyměnit jej za "hlavní záložní", což bývá ten hloupý mobil. Dlouho jsem měl Motorolu V8, tu jsem nedávno posunul dále, používám Nokii N8, ale ta má své potíže: baterka jí u mně taky rychle dojde. Holt problém smartphone. Takže jsem zase v procesu hledání "hloupého telefonu". A musím si postěžovat, není to jednoduché. 

Nějak totiž vymřela "véčka". Osobně mám tuhle konstrukci rád, jenže s příchodem chytrých telefonů vymizela. Něco málo ještě z útrpnosti dělá Nokia, LG a Samsung, spíše proto, že zapomněli zastavit výrobu na lince - ale to jsou lowendy a já nesnáším rozvrzané kousky s nekvalitním displejem a víc tohle není. Za své penízky si žádám něco hezky zpracovaného, ze slušných materiálů. A to je bída. 

Nakonec zamyšleně bloudím po eBay a přemýšlím, že bych si koupil novou nejetou Motorolu V9, telefon představený před pěti lety, ale pořád v ledasčem nedostižný. 3G/HSDPA je ve výbavě, propojení s notebookem, SyncML - tedy to, co potřebuju, jinak nulová výbava navíc, kterou nežádám. Jediná nevýhoda tohoto procesu je, že většina nabídek je z Hongkongu a mě se vážně nechce na poště něco clít. Ech, ano, kamarád mě upozorňuje na to, že Vertu má pořád slušná véčka, ale to už je zase trochu moc na "hlavní zálohu".
Sečteno, podtrženo: to je opravdu o kvalitní "nechytré" telefony ve véčkovém provedení tak malý zájem? To opravdu dotykáče všechno tak převálcovaly? A kdo nepřejde na smartphone, je pro trh out?

PS: Chytrý mobil z poslední doby, který se mi opravdu líbil: HTC ChaCha.