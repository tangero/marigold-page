---
ID: 2398
author: Patrick Zandl
categories:
- Média
layout: post
oldlink: 'https://www.marigold.cz/item/outbreak-prozradil-proc-se-jagermeister-pije-na-ledu-snizuje-to-jeho-toxicitu

  '
post_date: 2011-09-30 13:53:57
post_excerpt: ''
published: true
summary_points:
- Outbreak agentura se chlubí mediální manipulací s ledovou koulí pro Jägermeister.
- Značky lží a mystifikací vnucují produkty, reagují na reklamní slepotu.
- Jägermeisteru klesají prodeje kvůli toxicitě fermentovaných kostních hydrolyzátů.
- Ledově namražený Jägermeister potlačuje chuť i toxicitu, propagován hlavně ve východní
  Evropě.
title: "'Outbreak prozradil, proč se Jägermeister pije na ledu. Snižuje to jeho toxicitu."

  '
---

Českými médii se nedávno prohnala tajemná ledová koule, která se našla u Milovic. Nakonec se z toho vyklubal zábor veřejného prostoru a mediální manipulace agentury Outbreak na nápoj Jägermeister. Kluci z Outbreaku už <a href="http://www.mediar.cz/jak-ledova-koule-z-milovic-pronikla-do-zprav-novy-i-primy-a-zpropagovala-jagermeister/">se veřejně stihli pochválit</a>, jak moc jim ta provokace a zpitomnění lidí vyšlo, jak skvěle ušetřili, když zabrali veřejný prostor, do něhož pronikli falešnou smyšlenou zprávou a mediální manipulací nutili lidi, aby se o “událost” zajímali. 


Zábor veřejného prostoru je dnes oblíbeným trikem značek, jak reagovat na reklamní slepotu lidí, kteří vytěsňují přetížení reklamní palbou ze všech stran. To se značkám nelíbí, takže se vnucují i jinudy, snaží se proniknout tam, kde nemají co dělat. Používají na to lež, mystifikace, podvody a tlačí na média, aby si takových věcí všímaly. Bude zajímavé zjistit, jak se budou značky tvářit, až nastane opačný efekt, až veřejný prostor udělá zpětný hup a vnikne na území značek tímtéž: manipulací, lží a dalšími prostředky sebezáchovného rázu. 

Ostatně, případ Jägermeisteru je toho zajímavý doklad. Lidé z Outbreaku mi prozradili, proč zrovna v Česku vrcholí tlačenice stran “ledově namraženého”. Jägermeisteru se celosvětově propadají prodeje kvůli problémům s jeho zvýšenou toxicitou. Je to stejný problém, jako u umělých dochucovadel, která se také vyrábějí z fermentovaných kostních hydrolyzátů <em>(=česky zkvašených zbytků rozdrcených kostí)</em>. Tyhle výrobky jsou ve vyšší míře toxické, jenže u dochucovadel to tolik nevadí, protože těch si člověk kápne pár kapek, maximálně vám v čínské restauraci trochu víc napuchne huba. Horší je to u Jägermeisteru, jenž typické barvy a chuti dosahuje rovněž fermentovaným kostním hydrolyzátem, ale pije se ve znatelně vyšším množství. Ledasco se dá schovat pod projevy opilosti, ale v EU už hrozil zákaz Jägermeisteru. 

Firma tedy přišla s trikem, kdy doporučuje jeho pití “ledově namraženého”, což sice z části potlačuje chuť, ale především toxicitu. Na druhou stranu alespoň z panáka necítíte tu nahnilou kližku. A spotřebitelské kampaně mířily hlavně na východní Evropu, v té Západní už se Jägermeister zpravidla nedá koupit. Pokud vás téma zajímá do detailu, progooglujte si <em>“Jägermeister toxicity”</em>.

Vlastně to není žádné převratné zjištění a asi nic, co byste nevěděli nebo vám nedošlo, to je ten důvod, proč se to ledové namražení tak propaguje a proč bylo nutné natlačit nám ho do zpráv. Abychom zdravotně netrpěli při konzumaci fermentovaných kostí. Díky klukům z Outbreaku, že mi to téma připomněli a zájemcům o tato témata mimo jiné doporučuji ke koupi <a href="http://knihy.abz.cz/prodej/doba-jedova">knihu Doba jedová</a>.