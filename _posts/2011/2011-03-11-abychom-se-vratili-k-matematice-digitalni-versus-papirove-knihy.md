---
ID: 2832
author: Patrick Zandl
categories:
- eKnihy
- Knihy
layout: post
oldlink: 'https://www.marigold.cz/item/abychom-se-vratili-k-matematice-digitalni-versus-papirove-knihy

  '
post_date: 2011-03-11 11:30:30
post_excerpt: ''
published: true
summary_points:
- Papírová kniha by autorovi vynesla 15 Kč, elektronická verze 59 Kč.
- Prodej 70 e-knih pokryje autorovy náklady na korekturu.
- Stejný zisk jako 2000 papírových knih přinese 580 e-knih.
- Autor zvažuje, zda se prodá 600 e-knih beletrie ročně.
title: Abychom se vrátili k matematice digitální versus papírové knihy
---

Nakouslo se to v komentářích <a href="/pane-pistorie-bojujete-za-vydavatele-ne-za-autory">pod článkem o patro níže</a>. A protože jsem si to stejně chtěl hrubě propočítat a o komentáře jsem při přenosu článku přišel, sesumírujme si to a udělejme to s tím, že jde o hrubý propočet a bude zajímavé sledovat, čím se v praxi zjemní (a/nebo pojebe).

Koncernová pětiletka v papírové verzi by stála cca 150-200 Kč dle odvahy vydavatele. Za stávající sazby DPH bych dostal od průměrně naladěného vydavatele cca. řekněme těch 15 Kč. 
Koncernová pětiletka v elektronické verzi bude stát něco jako 99 Kč, odpočtěme výpalného 20% pro pana Kalouska (19,8 Kč) a 25% pro eshop s eknihama, konverzi do eformátu a platební kanály (dalších 19,8 Kč). Ve výsledku zinkasuju 59 Kč jako autor. Drobný problém je, že z toho musím poplatit věci, co dělá běžně nakladatel, zejména korekturu a tvorbu obálky. Obálku jsem spíchnul sám, korektura vydá na další jednotky tisíc nákladu, v tomto případě řekněme 4Kkč. Musí se prodat 70 knížek, abych zaplatil tyhle náklady korektury.  

Když bych prodal 2000 papírových knížek (to by nebyl na beletii neznámého pisálka špatný výsledek), inkasoval bych 30 000 Kč.  Abych inkasoval tu samou sumu z eknih, musel bych prodat 580 elektronických knížek (70 je v tom na korektury). 

I když prodám třetinu elektronických knížek, budu na tom jako autor stejně, stát dostane o deset procent vyšší DPH z kusu a vy si koupíte eknihu s třetinovou či poloviční slevou oproti papíru. (doufám, že jsem to spočítal správně, je přeci jen pátek).

Teď už je tu jediný problém: prodá se během roku, dvou, nějakých 600 kusů elektronické knihy, kterou si nebudete moci koupit na papíru? Beletrie, která je pro vás vlastně zbytná, kterou je "jen milo číst"? Upřímně, já nevím. Flotila Země se stáhla 7000x, ovšem za cenu 0 Kč, podle ní se to poměřit nedá. A to je právě to, proč ten pokus dělám a co mě na tom zajímá. Osobně bych těch 600 kusů považoval za dobrý výsledek a cokoliv v limitě zleva i zprava se blížící k tisícovce budu považovat za signál, že dokonáno jest a kdo půjde od válu, budou knihkupci a nakladatelé, kteří se nepřizpůsobí možnosti vydávat elektronické knihy.

Nelze zapomínat na kolaterální ztráty. Autora potěší, když si knihu přečtě hodně lidí a ačkoliv finanční výsledek je stejný, čtenost je třetinová. Bude to také znamenat menší odezvu na knihu? Obsahuje ta třetina lidi, kteří se o knížce zmíní na svém blogu, novinách, kteří ji zrecenzují? Bude takových zmínek a polemik pětina, nebo skoro stejné množství? Ani to nevím. 

Další kolaterální ztrátou je, že za elektronickou knihu těžko někdo dostane nějakou cenu. Vydavatelé, kteří sedí v řadě porot, budou za takový počin nasráni, takže ruku asi těžko zdvihnou. Ne snad, že bych s Koncernovou pětiletkou mířil na Magnesia Literu - cena za nakladatelský počin svazu knihkupců, ale i na to je třeba myslet.  Osobně bych řekl, že v tomhle se budou muset rychle eprodejci eknih pochlapit a nějakou cenu spíchnout, protože čestná uznanda je většinou na autorské tvorbě to jediné, co autorovi zbude :)

PS: Ano, prošel jsem smlouvy a ukázalo se, že za technickou literaturu zmíněnou v předchozím článku mi vydavatel dal 12% po odečtení marže obchodníků, zatímco za beletrii jsem dostal 8% z ceny před odečtením marže obchodníků. Nějak mi ten rozdíl před/po vypadl z hlavy a není mi jasné, kde se k tomu drobnému rozdílu vydavatel technické literatury dobral :(