---
ID: 2394
author: Patrick Zandl
categories:
- Nokia
- iPhone
layout: post
oldlink: 'https://www.marigold.cz/item/nokia-n8-a-rezidua-nedotykovosti-predporodni-clanek

  '
post_date: 2011-07-19 15:10:36
post_excerpt: ''
published: true
summary_points:
- Nokia N8 je nejlepší telefon od Nokie, ale ne revoluční jako Nokia 6110.
- Symbian prohlížeč zdědil problémy ovládání z dřívějších modelů Nokia.
- Nokia N8 má detaily, které uživatel zjistí až dlouhodobým používáním.
- Autor nedokončil recenzi Nokie N8 kvůli narození syna Vojtěcha.
title: Nokia N8 a&nbsp;rezidua nedotykovosti (předporodní článek)
---

Pokud si dobře pamatujete, Symbian a hlavně jeho grafická nastavba S60 byli vyvinuty pro nedotykové systémy, tedy pro ovládání z klávesnice. Pak přišel iPhone a mánie dotyků. Nokia šla rychle přeprogramovávat, aby mohla nabídnout své dotykové telefony a bylo vidět, že to flikovala různě. S různou mírou intenzity toho, co může uživatel vnímat, všimnout si. 

Nafasoval jsem Nokia N8 a musím souhlasit, že je to nejlepší telefon, co Nokia vyrobila. Jenže to bohužel není ten šlágr, ten šok, co byla Nokia 6110 s infraportem a hady, peleton je hodně vyrovnaný a AMOLED displej je sice nádhera, jenže i konkurence nabízí různě podobně propracované přístroje. Takže je to spíše boj těsně o prsa. 

Tohle neberte jako recenzi. Ve většině parametrů je Nokia N8 opravdu skvělý telefon na úrovni doby a v požadované úrovni složitosti, kde nutně platí, že vás budou štvát spíše detaily, jaké nemáte šanci zjistit jinak, než dlouhodobým používáním. A tady se teprve ukáže, nakolik je Nokia schopná akceptovat a rychle vyřídit odezvu komunity, má-li ještě nějakou - tedy to, co skvěle zvládá Apple a Android, méně pak RIM a prakticky vůbec Microsoft. 

Zastavím si u dvou reziduí nedotykovosti. A to první je podle mně zásadní. Internetový prohlížeč. Nehodnotím jeho rychlost (pro mně dostatečná) ani kompatibilitu (pro mně dostatečná), ale na ovládání je vidět, že od modelu Nokia 6680 se mnoho mimo jádro neudálo. Stejné problémy byly i na Nokia N97 a já jsem doufal, že je nová a "zcela přepracovaná" verze Symbian^3 odstraní. Jenže bohužel jsou v rozhraní prohlížeče, takže se na ně asi nedostalo. Vstup do celého rozhraní prohlížeče je jen skrze ikonku dvou šipek ve spodním rohu stránky. Když zadáváte URL adresu, otevře se vám okno a čeká na vstup. Jenže vstup je jen přes virtuální klávesnici, která tu není (tady se počítalo s tlačítky). Nokia to ohackovala tak, že po kliku na okénko se vstupní adresou se vám otevře  zvláštní okénko pro zadání adresy, pod nímž je klávesnice. A bude vám dost dlouho trvat, než přijdete na to, jak to udělat, abyste v okénku měli veškerý text označený a psaním na klávesnici jste ho smazali. Běžně se dostanete s kurzorem v textu, 

<em>... tak, tenhle článek jsem našel v editoru MarsEditu nedopsaný tak, jak mi zavolali z porodnice, že mám dorazit k porodu syna Vojtěcha dopoeldne 15.10. 2010. Seděl jsem v kavárně, čekal, jak dopadne vyšetření, psal, abych si ukrátil dlouhou chvíli, když mě poslali domů. Tam, kde je čárka, jsem notebook zaklapl a vyrazil - a článek už jsem nikdy nedopsal. Možná je to škoda a jednou si najdu čas, možná už je pro Nokii příliš pozdě. </em>