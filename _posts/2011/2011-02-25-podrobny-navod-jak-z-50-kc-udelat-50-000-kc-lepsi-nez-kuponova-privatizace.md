---
ID: 2843
title: 'Podrobný návod, jak z&nbsp;50&nbsp;Kč udělat 50&nbsp;000&nbsp;Kč. Lepší, než kuponová privatizace!'
author: Patrick Zandl
post_excerpt: ""
layout: post
oldlink: >
  https://www.marigold.cz/item/podrobny-navod-jak-z-50-kc-udelat-50-000-kc-lepsi-nez-kuponova-privatizace
published: true
post_date: 2011-02-25 11:37:42
categories: [Příběhy]
---
Ano, občas se vyplatí vědět, jak na to. Jak udělat bez velké námahy slušné peníze. Ukážu vám, jak pomocí notebooku uděláte z padesátikoruny padesát tisíc.
Takže popořádku, abyste návod pochopili - ukážu to na svém příkladu. Mám notebook, Apple MacBook 13. Koupil jsem ho v roce 2006, takže už mu táhne na pátý rok, už tehdá byl refurbished. Čas a především dcera z něj odlámaly pár kousků přebytečného plastu, CD mechanika nefunguje, což je dobře, stejně jen žrala proud a na nic nebyla. Je po výměně displeje i baterie, obojí už mělo svá nejlepší léta za sebou.


Apple mezi tím přišel s několika generacemi novýh notebooků a zejména ty hliníkové by se mi líbily. Nový jedenáctipalcový MacAir v hliníkovém šasí, bez CDčka, s úžasnou pohotovostní váhou, nad ním si jen pomlaskávám. Cena tak kolem 25KKč. Začala mě honit mlsná. Co, kdybych si ho koupil? Určitě by se mi na něm psalo líp (i když klávesnice je stejná), určitě by se  mi líp používal (i když procesor je kvůli rozměrům a spotřebě snad slabší, než v mém notesu). A ten hliník, to je vám paráda! A... vždyť nestojí tak moc. 

Pak jsme si sedl, vybalil si svůj notebook, který drží pohromadě externí červený plastový kryt a začal jsem přemýšlet, čím zlepší můj život a moji práci nový notebook. Ten starý - má výkon dostatečný na to, co na něm chci dělat (především psát). Největší nevýhodou byla nulová výdrž, kterou před nedávnem odstranila nová baterka. Druhou nevýhodou je, že má prasklý i spodní kryt, kde se udělala boule, takže notebook, když ho postavím na pevnou podložku, se otáčí kolem své osy a při psaní se kývá. Což mírně vadí. Až doposud jsem to považoval za výhodu, protože když jsem někomu něco ukazoval, dal se notebook k němu dislejem natočit jen jedním prstem, v kavárně jsem ho pak podkládal ubrouskem, takže se při psaní nekinglal. Jenže teď jsem začal chodit psát do knihovny, kde ubrousky nemají. A relativní výhoda se změnila ve fatální nevýhodu. Musel jsem s sebou mít kapesník, nebo notebook jinak podložkovat. Ano, to všechny by vyřešil nový MacAir! A je tak hezký! Tak nový! Byl bych tak mocky in. 

Nakonec nejsem in. V IKEA jsem koupil takové ty nalepovací filcy, co se lepí na nábytek, aby neošoupal podlahu. Stály 50 Kč. Ty jsem přilepil na spodní externí kryt notebooku. A když chci někomu něco presentovat a využívat výhod možnosti otáčet k lidem notebook jedním prstem? Jednoduše před presentací sundám ten externí kryt, jehož úlohou je jinak důležitá ochrana notebooku před prokopnutím.

Nejsem sice in, ale jen pomocí duchovní rozvahy jsem vydělal 50 000 Kč prostřednictvím padesátikorunové investice. Jak to? No, nový MacAir stojí 25K a mít nebo nemít 25K, to je 50 000 Kč rozdíl. 

A to je ta pointa, kterou v tom ovšem nemusí nutně vidět. Což je druhá část té pointy...