---
ID: 2222
title: 'PaySec ještě neběží a&nbsp;už má na triku podvody s&nbsp;identitama'
author: Patrick Zandl
post_excerpt: ""
layout: post
oldlink: >
  https://www.marigold.cz/item/paysec-jeste-nebezi-a-uz-ma-na-triku-podvody-s-identitama
published: true
post_date: 2008-04-16 06:14:49
categories: [Platby, Startupy]
---
Sám jsem se do nové platební služby PaySec registroval teprve včera, abych ji trochu prozkoumal. Dlužno říct, že především pod dojmem investigativního článku <a href="http://online.zurnalistika.cz/62/pr-agentura-zneuziva-blogy-ceskych-deniku/">Adama Javůrka na Online Žurnalistice</a>. Byl to kapitální úlovek, všechna čest Adamovi. 

O co jde? Zjednodušeně o to, že PR agentura Bison & Rose pracující pro ČSOB a Poštovku vytvořila blogy se smyšlenými identitami, v nichž se navážela do konkurenčních služeb jako Premium SMS a nadšeně tleskala PaySecu. Bylo by to tabulkově povedené, i když málo účinné PR (blogy si přečetly stovky lidí), kdyby na to Adam Javůrek nepřišel, celé to nezdokladoval a nepublikoval. Od něj už to převzala E15 a řekl bych, že nějakou chvíli se ostuda ještě poveze. Přeci jen podvádět s identitama kolem platební služby, to není zrovna dobrá vizitka. 

Ráno jsem si ještě přečetl <a href="http://www.lupa.cz/clanky/bison-rose-amp-fake/">glosu Martina Kopty na Lupě věnovanou témuž</a>. Martin Kopta PaySec chválí. Musím říct, že důvod nevidím. Je to velmi primitivní systém, který striktně odděluje obchodnické a běžné účty, pro obchodníka je nesmírně opruzoidní a pro běžného uživatele zase prakticky nic neumožňuje kromě toho někomu zaplatit. 

Abych nestřílel do větru: jsa klientem Poštovní spořitelny, poslal jsem vnitroústavním převodem na PaySec dvě stokorunky. Prý dojdou nejdříve za jeden den. Byla to správná informace, ještě nedošly. Paráda, tomu říkám online transakční systém. Měl jsem zaplatit kartou. Na to ovšem nepotřebuju PaySec... 

<div style="text-align:center;"><img src="http://www.marigold.cz/wp-content/uploads//paysec.png" alt="paysec.png" border="0" width="450" height="179" /></div>

Roční limit plateb je 63 000 Kč. Považuji ho sice za dostačující (zatím s PaySecem nejde nic moc platit, to se zlepší), ale kdyby náhodou nestačil, tak musíte podepsat hromadu papírů a odnést je někam na poštu nebo finanční centra, prostě opruz. O digitálním podpisu v ČSOB nikdy neslyšeli?

Ten samý případ je to ovšem s obchodnickým účtem. Pro jeho otevření si nejdříve musíte zavolat na nějakou linku, kde by vám měli sdělit, jaká procenta si budou s PaySecem strhávat. Pak vytisknout, napodepisovat a započtovat smlouvy a za pár týdnů to můžete používat. Technické rozhraní jsem ještě nedohledal, ale snad to nebude takový otřes, jako smluvní podmínky. Viděl někdo z PaySecu PayPal nebo Moneybrookers? Registrace přes web, uzavření smlouvy přes web, propojení s platebním systémem přes web, aktivováno, zprovozněno a vyřízeno za deset minut. 

Takovýchto připomínek bych měl hromadu. Samotná logika placení mi přijde ... zvláštní ... 

Namítnete, že PaySec ještě neběží, že to jistě do startu změní. Na to já odpovídám, že to jsou věci tak hluboko v návrhu a v systému, že nebude trivialita je změnit. Už jen ta myšlenka, že někam pošlu peníze, pár dní čekám, než tam dojdou a pak je teprve pošlu jinam, je pro obchodování ... nu, nevhodná. Pro mikroplatby snad, ale co chcete mikroplatit? Ta loga a zvonění, jak o nich brečí na fake blozích píáristka od Bison & Rose?

Nu dobře, nechám se překvapit. Třeba přeci jen ještě s něčím přijdou, aby si mohli převléct ten kabát z ostudy...