---
audio_url: http://www.marigold.cz/audio/2024-08-17-zlovule-eu-jednotna-nabijecka-mobilu-usb-c.mp3
audiooff: false
author: Patrick Zandl
categories:
- EU
- "\u010Cesko"
layout: post
post_excerpt: "Je to dal\u0161\xED v\u011Bc, kterou n\xE1m Evropsk\xE1 unie nadiktovala.\
  \ Jednotn\xE1 nab\xEDje\u010Dka pro mobily. T\xEDm skon\u010Dila svoboda v\xFDrobc\u016F\
  \ pou\u017E\xEDvat t\u0159i des\xEDtky nekompatibiln\xEDch standard\u016F a na\u0161\
  e svoboda nev\xEDm \u010Deho. Jak to bylo s prosazov\xE1n\xEDm jednotn\xE9 nab\xED\
  je\u010Dky pro mobily, jak\xE9 bylo z\xE1kulis\xED a jak to postupovalo?"
thumbnail: https://www.marigold.cz/assets/nabijecky-eu.png
title: "P\u0159\xEDpad eurounijn\xED zv\u016Fle v podob\u011B jednotn\xE9 nab\xED\
  je\u010Dky mobil\u016F"
---

Tu a tam prosviští českou kotlinou nějaký eurounijní skandál, který západní Evropa neumí tak dobře podchytit, jako bdělý český čtenář. Tak například se neustále v cyklech vrací ta bohabustá buzerace, jíž EU zakázala nejrůznější typy a modely nabíječek a připustila jednu jedinou a to USB-C. Je to podobný malér, jako  [byl s tím pomazánkovým máslem](/item/jak-to-bylo-s-pomazankovym-maslem/), které nám EU zakázalo (akorát že vůbec) Jak se taková záležitost mohla stát, proč nemáme právo používat desítky modelů nabíječek a konektorů, jako na přelomu tisíciletí - a jak k tomu chudáci firmy přijdou? Ujednoťme si fakta.

Nevím, jestli si pamatujete dobu, kdy všechny mobilní telefony měly rozdílné nabíječky, často i v rámci jedné firmy. Pak přišla éra, kdy se hromadně přecházelo na mini-USB, pak micro-USB a nyní na USB-C kontektory s výjimkou Apple, který má svůj Lightning port a který na USB-C začal plně přecházet až v roce 2024.

Málokdo si ale pamatuje, že iniciátorem této změny byla Evropská unie, která začala v roce 2009 vyžadovat od výrobců přechod na USB kabely v nabíječkách, jejichž přirozeným zakončením bylo micro-USB namísto dosavadních kulatých a jiných proprietárních koncovek. Samozřejmě s výjimkou Apple, kterému micro-USB nevyhovovalo proto, že šlo nasadit jen jedním směrem a mělo nízké nabíjecí proudy. Tehdejší dohoda EU s průmyslem dosáhla dvou velmi důležitých věcí:

1.  standardním nabíjecím konektorem se stalo micro-USB, přičemž standardizátor rychle doplnil podporu vyšších nabíjecích proudů, čili šlo uživit i žravější zařízení
    
2.  nabíječka byla "povinna" obsahovat USB-A konektor, takže k různým nabíječkám stačil jen jiný kabel. To byla změna, kterou už si asi nepamatujete, ale dřív měly nabíječky kabel napevno přidělaný a když se změnila koncovka u zařízení, vyhodili jste nabíječku i s kabelem. Dneska stačí změnit kabel.
    

Není tedy pravda, že průmysl by se k něčemu dobral samoregulací, jakkoliv k ní byl tlačen a byla od EU upřednostňována. Změna přišla až s tlakem EU, přičemž tehdejším velkým výrobcům zejména mobilů roztříštěnost vyhovovala, neboť generovala dodatečné zisky z prodeje a obměny příslušenství a servisu. Ve skutečnosti sjednocení akcelerovalo výhody pro uživatele a zmenšilo elektronický odpad.

Následně EU tlačí na to, aby se všichni výrobci sjednotili na standardu pro dobíjení a začali používat výhradně USB-C konektor pro velkou část spotřební elektroniky. Svou velkou logiku to má. Předchozím krokem se odstranil kabelový zmatek, nutnost mít nejrůznější nabíječky, zvýšila se propojitelnost zařízení a pro uživatele to je vysloveně pozitivní. Kritici již tehdy varovali před tím, že to sníží inovativnost výrobců, jenže to se nepotvrdilo, protože nutnost mít na nabíječce standardní USB se neukázalo být problémem, ani jako omezení technického vývoje. USB-C je v rámci fyzikálních možností schopná dostatečného rozvoje v obou hlavních parametrech, tedy nabíjecím proudu i přenosové rychlosti.

EU připomíná, že výrobci měli dostatek času přijít s nějakým návrhem a že standard USB-C plně vyhovuje jak potřebám přenosu energie, tak dat. Zákon se tedy předložil Evropskému parlamentu a Radě ke schválení, EP směrnici schválil v říjnu 2022 s platností od 28. prosince 2022 ([A tady je zdroj](https://www.europarl.europa.eu/topics/en/article/20220413STO27211/usb-type-c-to-become-eu-s-common-charger-by-end-of-2024)).  Výrobci mají čas do konce roku 2024 na implementaci USB-C portu do svých zařízení. Pro laptopy je tento termín prodloužen do dubna 2026. V tu dobu už většina výrobců USB-C podporovala a fakticky neexistoval ani jiný standard, než Lightning používaný Applem.

A jak to bylo s tím Applem? Stejně, jako všude jinde. Apple měl již jednu zkušenost s přechodem - to když jeho široký třicetipinový konektor nahradil v roce 2012 v iPhone 5 konektor Lightning, čímž zákazníci mohli vyhodit většinu svého dosud nakoupeného příslušenství. iPhone byl přes třicetipinový konektor kompatibilní ještě s prvními iPody, ale sám Apple uznával, že tento konektor je již nepraktický.

Na přechod na USB-C se Apple připravoval dlouho. První iPad s USB-C konektorem byl iPad Pro 3. generace, představený v říjnu 2018, v říjnu 2023 pak Apple začal dodávat i iPhone 15 vybavený USB-C. Důvod byl vlastně jednoduchý. Za prvé pro řadu iPad Pro byl USB-C logickou volbou, umožňoval připojení nejrůznějších periferií, které uživatelé připojovat chtěli a pro které Pro řada měla podporu. A kromě toho se dalo očekávat, že uživatelé iPadů Pro budou mít méně starých periférií a budou budou se standardním konektorem spokojení. A tak se i stalo, Apple postupně přenesl USB-C i do dalších řad, aniž by se setkal se zásadní nespokojeností. V roce 2023 ukončil používání Lightning kontektoru v nových iPhonech, modelová řada 14 byla poslední, která jej používala. Po pěti letech měl podporu USB-C v mobilu i v ekosystému plně odladěnou a neočekávala se nevole uživatelů. Také ani nenastala, rozhodně větší bouři schytalo rozhodnutí vyhodit audiokonektor v roce 2016 a s tím související přechod na bezdrátové příslušenství včetně bezdrátového dobíjení.

### Blokuje nařízení inovace?

Celá změna probíhala v kontinuálních konzultací s průmyslem (u některých jsem byl). A nejčastější námitka "odpůrců EU" i lidí, kteří tomu nerozumí je, že taková regulace zabíjí inovace. Jenže:
- **kromě zákonů EU fungují i fyzikální zákony**. Ty říkají, kolik proudu protlačíte průřezem jakého kabelu a jak stíněné musíte mít datové kabely, abyste jimi protlačili data. Dnešní USB-C konektor je navržený na hraně těchto zákonů, čili můžete zvyšovat proud, ale jen do určité míry. Žravější zařízení přes kabely průřezů, jaké chcete používat u spotřební elektroniky, neuživíte. Svářečka prostě musí mít svůj kabel s proprietárním konektorem a průřez kabelu musí odpovídat těm cca 60A (a více), které tam ženete. Čili: pokud potřebujete větší proudy, než USB-C dnes a do myslitelné budoucnosti zvládne, budete potřebovat samozřejmě jiný konektor, ale taky jiný kabel. Zapomeňte na to, že na tenoučký kabílek přiděláte konektor svářečky a bude to fungovat. Nebude. Drobné konektory mají svá omezení. 
- **kromě zákonů EU a zákonů fyziky fungují také zákony obchodní**. Jasně, můžete se usmyslet, že si pro své zařízení nadesignujete svůj vlastní proprietární konektor ve tvaru půlměsíce, který podtrhne ducha vašeho zařízení. Jenže za prvé budete muset vycházet ze stávající specifikace (například USB-C), nebo investujete mnoho stovek tisíc dolarů jen do VYMYŠLENÍ takového konektoru. Konektor už dnes není jen konektor, je to celá komunikace, v konektoru je čip, který vyjednává, kolik  má posílat proudu, v jakém formátu data, to není easy navrhnout. Proto se do toho nikdo nehrne a proto se uchytilo jen pár standardů. Za licenci pro USB-C konektor zaplatíte cca 3000 dolarů poplatku za členství v asociaci a tím i za všechny inovace.   A pokud ho jen osazujete na desku a kupujete jej od dodavatelů součástek, tak to neřešíte vůbec. No a teď ta druhá obchodní věc: taky potřebujete, aby vám váš konektor ve tvaru půlměsíce někdo osadil. Jenže víte, proč se uchytilo USB-C namísto kulatých konektorů? Protože se dobře osazuje na osazovacích linkách. Dobře=levně, automatizovaně. Tvar toho konektoru má důvod: podlouhlý, placatý. Lightning od Apple také tak. Kulatý konektor se osazuje hůř, dráže, půlměsícový, hvězdičkový atd stejně tak. 

**Čili suma sumárum: **jestli EU něco zařízla, tak je to vaše svoboda uvést letos na trh zařízení ve statisícových sériích a proprietárním drátovým konektorem v kategorii spotřební elektronika. Což byl jaksi účel té regulace. Snížit množství elektroodpadu. Pokud jde o dotykové nabíjení přes piny nebo bezdrátové nabíjení, pokud se to týká jiných kategorií spotřebičů, jako jsou domácí elektronika (TV atd) a spotřebiče s vyššími nároky na spotřebu, nebo třeba chytré hodinky a jiná zařízení, kde se používá právě dotyk přes piny nebo dobíjení bezdrátové, tam máte svobodu prasit po svém. Upřímně: příští bitva o dobíjecí standard se odehraje v oblasti bezdrátu a jestli váš dyvajsek nemá podporu Qi2, tak si tu obchodní mašli hoďte rovnou nebo mějte tržní kapitalizaci přes sto miliard dolarů... 

Takže bacha: zařízení jako chytré hodinky, nejrůznější chytré náramky, smart ringy atd - ty USB-C konektor samozřejmě mít nemusí. Stejně tak nejrůznější proprietární elektronika, třeba díly v automotive. 

Že byste vymysleli nějaký nový konektor, který by se nevešel do USB-C standardu a zároveň se vešel pod zákony fyziky, se mě a stovce největších výrobců elektroniky kromě Apple jeví krajně nepravděpodobné. A Apple taky pindá jen proto, že mu vypadnou licenční poplatky za MFi certifikaci, jinak by nemělo co namítat... 

A kdyby se přeci jen na něco přišlo? Tak je nejlepší cesta vměstnat tu inovaci do USB standardu, kde má šanci prosadit se v rámci obchodního zákonu velkých sérií. 

### Je to případ eurounijní zvůle?

Má do něčeho takového EU vůbec zasahovat? Inu, to bude záležet na vašich politických preferencích. Libertariáni si zhnuseně odplivnou, ale pravda je, že oproti předchozímu zmatku více jak tří desítek nejrůznějších typů nabíječek, je stávající stav pro uživatele podstatné zlepšení. Takže z praktického pohledu to byl přínos. Jak kvůli elektroodpadu, tak pro menší výrobce elektroniky, kteří se mohou spolehnout na akceptovaný standard a vyřešenou základní věc, jíž je napájení zařízení. Velcí výrobci dříve dělali různé patenty chráněné dobíjecí konektory, které byly těžko a draho servisovatelné a nebylo snadné pro ně cokoliv dělat.

Já sám jsem toho názoru, že EU v tomto případě rozumně přispěla k tržní shodě, na které nakonec profitují všichni: zákazníci, výrobci i příroda. A to úloha rozumné vlády je. Příznivci  laissez-faire to jistě uvidí jinak, ale tento přístup považuji za překonaný.

Poněkud odstrašujícím příkladem se totiž mohly stát USA. Tam podobnou regulaci [přijala v roce 2023 Kalifornie](https://www.theariasjournal.com/california-takes-charge-as-the-first-state-across-the-country-to-mandate-one-standard-usb-c-for-all-devices/), jenže jen s platností pro Kalifornii - účinnost pro mobily, notebooky a další zařízení počíná rokem 2026. O rok dříve k přijetí federálního zákona vyzvala skupina senátorů, zatím ale takový federální zákon přijat nebyl a tak je možné, že různé státy USA budou mít různou regulaci, nebo se na to (velmi pravděpodobně) vykašlou s tím, že síla EU a Kalifornie je dostatečná na to, aby výrobci nedělali žádné brikule.

A Čína, kde se stejně všechno vyrábí? V dubnu 2022 čínská národní standardizační správa vydala návrh na standardizaci nabíjecích rozhraní pro chytré telefony, který ale nezmiňoval konkrétní konektor, pouze stanovil předpoklady. Výrobci pochopili, že návrh je nezávazný a jak v Číně bývá zvykem, všichni jej dobrovolně naplňují používáním USB-C, protože jen USB-C naplňuje všechny předpoklady - výkonnostní i standardizační.

A to je konec. Standardizace proběhla, výrobci jsou vcelku spokojení, mírně brblá Apple, který to někdy vytáhne, až mu bude EU zase něco vyčítat, jak moc je vstřícný. Jen v české pravičácké scéně to vyvolalo pobouření... (a karavana táhne dál)