---
ID: 3867
author: Patrick Zandl
layout: post
post_date: 2017-11-16 11:16:39
post_excerpt: ''
published: true
summary_points:
- Škola v Teplicích čelí nenávisti a výhrůžkám vůči dětem.
- Autor vyzývá k veřejnému odsouzení násilí a podpoře školy.
- Spustil veřejnou sbírku, aby škole finančně pomohl.
- Cílem je ukázat dětem, že nejsou samy.
title: 'Sbírka mezi přáteli na Teplickou školu čili malá soukromá vzpoura proti tomu,
  že rasismus je zase normální

  '
---

Dneska vás potřebuju. Někdy je mi ze situace v Česku opravdu těžko. Ne kvůli volbám. Ne kvůli prezidentovi. Kvůli nám. Škola u Teplic. Nadávky, výhrůžky na adresu dětí. Granáty a plyn (<a href="https://zpravy.aktualne.cz/domaci/trida-plna-teroristu-nadavali-lide-na-facebooku-na-prvnackum/r~49e3c1b2c2ee11e7b286002590604f2e/">článek třeba zde</a>). Když už si vysvětlím, že je to lokální výron frustrace a čekám její hromadné odsouzení, slyším jen ohlušující ticho. Je mi zle z takového ticha. Je čas si to říct na rovinu. Když vidíme zlo a mlčíme, jsme sami součást zla. Udělat jen to málo jako říct "je hnus navážet se do dětí, natož jim přát plyn" snad nevyžaduje velkou osobní oběť. Stále snad jsme země, kde se smí ohrožování dětí odsoudit. Proč jsme to teda neudělali? Já původně pod dojmem své nevýznamnosti. Co koho zajímá můj pohled. Ale včera mi došlo, že čekám marně na to, až se dětí zastane někdo významnější. A tak jsem do té školy napsal s pár slovy podpory a otázkou, zda pro ně mohu něco udělat. Na něčem jsme se dohodli nebo dohodneme, to zařídím. Vás potřebuju na to, abych věděl, že nejsem sám. A ty děti a učitelé vás potřebují.

<a href="https://www.darujme.cz/projekt/1200601">Zde na Darujme.cz jsem zprovoznil veřejnou sbírku</a>. Vyndejte z kapsy mobil s bankovní aplikací nebo kreditku a pošlete cokoliv. Desetikačku. Stovku. Jak kdo chcete, jak kdo můžete - nejde ani tak o částku (sám nevím, co je dneska optimální dar), jako o to, že to uděláte. Já peníze 1.12.2017 sečtu a za nás všechny pošlu do té školy a vyřídím darovací smlouvu (což je důvod, proč nemůžete peníze posílat přímo jim, musí se vyřídit smlouva). A upozornění (které přidávám sem, do webové verze, osobně jsem vám ho zdůrazňovat nemusel): tohle prosím podstupte, pokud mě znáte, pokud mi věříte, že udělám, co slibuju udělat - a samozřejmě neposílejte peníze, bez kterých se neobejdete. Jde mi spíše o množství přispěvovatelů mezi přáteli, než o celkovou vybranou částku.
<p style="text-align: center;"><strong><a href="https://www.darujme.cz/projekt/1200601">Stránka sbírky </a></strong>
<strong>(k vybrané částce na webu připočtěte cca 500 000 Kč, která se vybrala mezi přáteli)</strong></p>

Těžko vybereme peníze tak, aby se něco velkého změnilo. Nepostaví za ně nový barák, ale možná si líp vybaví učebnu počítačů, kterou chtějí dělat. Možná ani to ne. Ale uvidí, že nejsou sami. Uvidím to já. Uvidíme to my. Není to jen pro ně, je to i pro nás, pro všechny.

PS: Může se stát (a já to dost chápu), že už nechce dělat převody viditelně přes banku, ale raději anonymně (sám nikde jména přispěvovatelů nezveřejním, ale banka je zná). Takže peněženky na nejběžnější kryptoměny:
Bitcoin: 1CoKtG1Pj8LAr1KXX8siMRXQvjq2MVqFXc
Litecoin: LaUh9LewcSvUPogwxBGctQ42Ceh4xt2aFo
Ethereum: 0xd74F8dB4D9190BfeD5C09abb494EcC04fAAC93C1

PPS: Technická poznámka. Kdyby se stalo, že škola nakonec z nějakého důvodu dar nebude moci přijmout (zatím není, proč by nemohla, ale stát se to může hlavně), vybrané příspěvky rozdělím na půl a pošlu Lékařům bez hranic a Člověku v tísni. Vracet vám nic nebudu, to už je moc práce.