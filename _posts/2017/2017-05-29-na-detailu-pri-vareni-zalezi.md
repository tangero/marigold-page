---
ID: 3722
author: Patrick Zandl
layout: post
post_date: 2017-05-29 08:23:51
post_excerpt: ''
published: true
summary_points:
- Narozeniny Sofie se kvůli internetovému incidentu přesunuly na sobotu.
- Otec připravil kiš koláč a medovník s pomocí umělé inteligence.
- Recepty byly analyzovány a upraveny pro české podmínky.
- Sofie pochválila medovník, ale všimla si nepřipečené cenovky.
title: Na detailu při vaření záleží
---

V sobotu jsme slavili narozeniny mladší dcery Sofie. Dvanáct let, to je věk, kdy oslavu narozenin budou dívky s psychoanalytikem dlouho rozebírat, takže bylo třeba se vytáhnout. Lapsus první, čtvrteční security incident na internetu oslavu posunul na sobotu, ale to se dalo ještě omluvit. Bod druhý, žena vyrazila se studenty na terénní praxi. Bod třetí: tím jsem s dětmi osiřel, naštěstí umím perfektně vařit a obstarat děti díky svojí <em>Ajťákově příručce pro kontakt s humanoidními entitami</em>.

Na sobotu chystám dort a slavnostní menu. Po zralé úvaze se rozhoduji pro kiš koláč, medovník a nápoj demi glas (doufám, že tento výraz znamená Ve skleničce).

Recept na kiškoláč řeším na internetu. Objevuje se jich nápadné množství, které si vzájemně odporují a používají ženskou logiku. Heleďte, když někam napíšete "3-4 vejce", uvědomujete si, že je to rozdíl čtvrtiny, tedy nikoliv zanedbatelný? Importuju recepty do TensorFlow, abychom si to nějak ujednotili pomocí umělé inteligence a daří se mi vyextrahovat otagované XML, kterému se už dá rozumět. Ukazuje se, že některé položky receptu, které mi byly podezřelé, jsou zástupné, například ředit smetanu mlékem z některých receptů je podle umělointeligenční klasifikace převzato z receptů ze západní evropy, kde smetana obsahuje 30%, zatímco ta česká má 10% tuku (za zhruba stejnou cenu) a není třeba (ani záhodno) ji mlékem ředit. Ajťákova převaha v kuchyni pomocí datové analytiky!

Kiš koláč vyšel luxusně. Teď je potřeba rychle upéct medovník. I s tím si lze snadno poradit ještě před tím, než děti zasednou ke stolu. Vyndávám ho z trouby, ukazuju Sofce, jak krásně se nám propekl a jak báječně nadýchaný vyšel. Sofka (nezapomínejme, že je to moje dcera) již má jisté (a samozřejmě nepodložené) podezření, kouká na ten medovník, který tahám z trouby a chválí mi jej "Skvěle se ti tati podařil. Výborně propečený. Ani ta igelitová fólie s cenovkou na něm se ti nepřipekla!"
Snažím se nohou zakopnout bednu od medovníku pod linku...
Všechno nejlepší Sofíku :)