---
ID: 3592
author: Patrick Zandl
layout: post
post_date: 2017-03-20 23:35:41
post_excerpt: ''
published: true
summary_points:
- Vystavujeme na CeBITu vedle japonského robotického pavilonu, což působí deprimujícím
  dojmem.
- Robot Pepper od Softbank Robotisc nabízí omezené funkce, spíše než skutečnou umělou
  inteligenci.
- Současná robotická AI často připomíná podvod, s náhodnými reakcemi vydávanými za
  sofistikované.
- Roboti jako Pepper zatím zaujmou na veletrzích, ale k opravdové inteligenci mají
  daleko.
title: 'Robotická umělá inteligence na CeBITu 2017

  '
---

<p>Na CeBITu vystavujeme hned vedle japonského robotického pavilonu. Je to poněkud deprimující, protože sice je nedaleko Jablotron a s Turrisem tu tedy děláme alespoň určitou českou dvojku, jenže proti robotům všeho typu je to přeci jen trochu chabé. Vypadá to, jako bychom za světem měli obrovské zpoždění. Máme?</p>


<!--more-->

<p>Ne vždy jsem o tom přesvědčen. Třeba tenhle snímek je něco, proč mám o soudobém AI - Umělé inteligenci - určité pochybnosti.</p>

<p><img style="display: block; margin-left: auto; margin-right: auto;" title="IMG_20170320_172052.jpg" src="https://www.marigold.cz/wp-content/uploads/IMG_20170320_172052.jpg" alt="IMG 20170320 172052" width="600" height="450" border="0" /></p>

<p>Robota nazvaného Pepper na snímku vyrábí japonská firma Softbank Robotisc zaměstnávající pět stovek lidí. Má to být skvělý společník, který zjednoduší váš styk se zákazníky. Sledoval jsem ho. Copak o to, že demo je debilní. To už je osud dema na veletrhu. Robot přijme vaši objednávku na kafe, něco mekotá, něco bliká na displeji. Připomíná figurínu s nalepeným displejem a ledkama v mrtvých očích. Rameno dalšího robota nacpe kapsli do kávovaru a podá vám kelímek s kafem. Skvělý výsledek na dva roboty v ceně několika mega, zvláště, když uvážíte, že kapsle o kus dál vybaluje z krabice živý Japonec. Takový už je osud dema.</p>

<p>O Pepperovi prospekt hlásá samé superlativy. Mnoho senzorů umožňuje téměř lidské reakce, předvídavost, napojení na informační báze. Bájo. Pepper, kterého jsem viděl já, byl blbý, jak troky a jediné, na co se zmohl, je zeptat se, zda chcete kafe a vyhodnotit, zda jste mu na displeji zmáčkli, že jo. Do toho prohodil pár přednastavených hlášek a jestli nebyla zlidštěním komunikace myšlena nutkavá potřeba ukopnout mu hlavu, tak mi jeho přínos ušel.</p>

<p>Robotické AI v poslední době nápadně připomíná podvod a vůbec mi není jasné zda bych se něčeho takového chtěl účastnit. Několik velmi náhodně vybíraných odpovědí či gest z informační báze je vydáváno za důkladně analyzovanou situaci, na niž robot citlivě a téměř lidsky reaguje. Téměř za robotickou osobnost. Ve skutečnosti je to stále spíše jen zajímavé, než přesvědčivé.</p>

<p>Přemýšlím nad tím, zda něco takového může mít úspěch. Ve skutečnosti asi ne. Roboti typu Peppera zatím zaujmou spíše na veletrzích a podobných akcích, kde pozornost přitahují spolehlivě, k nějaké Umělé inteligenci mají ale zatím daleko. Postupem doby se ovšem jejich "osobnost" bude zahušťovat a nakonec budou opravu možná schopni zajímavé odezvy, prostě proto, že báze reakcí už bude dostatečně velká, aby v jednoduchých případech přesvědčila. </p>

<p>To by ale znamenalo, že neúčastnit se dneska podvůdku znamená, že v robotické revoluci pravděpodobně neuspějete. A to je vlastně smutné...</p>