---
ID: 1987
author: Patrick Zandl
layout: post
oldlink: 'https://www.marigold.cz/item/recenze-flotily-pochvala-a-sepsuti

  '
post_date: 2006-06-22 12:03:43
post_excerpt: ''
published: true
summary_points:
- Flotila Země dostupná ve volném prodeji po vydání v Pevnosti za 89 Kč.
- Neviditelný pes publikoval dvě recenze Flotily Země od Henryho a Pagiho.
- Henryho recenze kritizovala knihu pro lineární děj a nudnost.
- Pagiho recenze chválila ironii a zábavnost knihy jako oddechového čtení.
title: "Recenze Flotily: pochvala a sepsutí"
---

<p>Flotila Země se po třech měsících, kdy vyšla s časopisem Pevnost, dostala do volného prodeje (za 89 Kč) - <a href="http://www.daemon.cz/kniha/6440/zandl-patrick-flotila-zeme.htm">online například zde</a>. Reakcí jsem dostal řadu, většinou takových těch po ICQ od kamarádů a známých, kteří na to někde narazili. Na Neviditelném psovi vyšly dvě recenze, jedna počátkem června od Henryho, druhá od Pagiho. Ani jednoho z pánů neznám osobně ani neosobně (aspoň myslím), takhle familierně je zovu jen proto, že se tak podepsali pod recenze. </p>

<p>Henry mne sepsul parádně (<a href="http://neviditelnypes.zpravy.cz/recenze-patrick-zandl-flotila-zeme-dtl-/p_scifi.asp?c=A060601_081648_p_scifi_pag">recenze zde</a>). Děj <i>"plyne v jediné lineární rovině bez neočekávaných zvratů k očekávanému konci"</i> a <i>"výsledný dojem tak vyznívá opravdu jen jako sny malého kluka o česko-mimozemském setkání"</i>. Podle Henryho <i>"kniha sice vyloženě nenudí, ale je rozhodně tou nejméně zajímavou, kterou dosud Wolf Publishing v edici Pevnost vydal"</i>.</p>

<p>Samozřejmě mne to nepotěšilo, spíš mne ale naštvalo, že Henryho článek sám obsahoval hromadu pravopisných chyb a i zkomolené jméno, nakonec to redakce opravila - a taky proto, že s tím z pohledu literární teorie nesouhlasím (co do nudnosti textu, to už je subjektivní věc, tam se nechci přít). O to více potěšila hromada alternativních názorů v diskusi, kde většina komentářů byla naopak positivní. </p>

<p>Pagi byl evidentně knihou zaujat více (<a href="http://neviditelnypes.zpravy.cz/recenze-patrick-zandl-flotila-zeme-dtl-/p_scifi.asp?c=A060619_224413_p_scifi_pag">recenze zde</a>): <i>"Poměrně rychle jsem se při čtení naladil na ironizující notu, kterou do knihy vnesl Zandlův českocentrismus, a díky tomu jsem tento příběh četl s radostí. Je to příjemné občerstvující čtení, které bezpochyby patří do kategorie vlakového čtiva - ale takového, při kterém se můžeme bavit o sto šest."</i> Řekl bych, že v tomto ohledu Pagi více uhodil na hlavičku publikačního hřebíčku Flotily a asi i celé Pevnost edice (nerad bych mluvil za vydavatele). Při rozsahu, které mají zdejší knihy k dispozici (dáno cenou), lze těžko očekávat něco jiného, než oddechové čtení. Skripta mimozemské sociologie mají přeci jen jak jiný formát, tak jinou cenu.  </p>

<p>Žádný závěr z toho nečiním. Byla to pro mne zábava, zajímavá zkušenost a chápu, že se těžko stanu klasikem české scifi. Druhý díl (pokud vůbec) jsem zamýšlel literárně postavit naprosto jinak, už ne jako tenoučkou knihu, ale propracovaný románový příběh, abych si vyzkoušel také něco jiného. Nicméně času na to není, takže… uvidíme :)
</p>