---
ID: 2004
author: Patrick Zandl
layout: post
oldlink: 'https://www.marigold.cz/item/ceske-banky-podpora-osobniho-ucetnictvi-a-ofx

  '
post_date: 2006-08-24 07:38:40
post_excerpt: ''
published: true
summary_points:
- Autor analyzuje domácí výdaje pomocí home-accounting softwaru.
- eBanka nepodporuje export dat do textového souboru, ani OFX.
- Raiffeisen banka a Citibank hlásí podporu OFX formátu.
- Autor zvažuje změnu banky kvůli chybějící podpoře exportu dat.
title: České banky, podpora osobního účetnictví a OFX
---

<div class="rightbox"><img src="/wp-content/uploads/20060824-small_expenses_graph.gif" alt="graf z moneydance" width="400" height="267" /></div>Řeším takový malý soukromý problém. Rozhodl jsem se výrazněji analyzovat výdaje naší domácnosti a při tom efektivizovat čas, který trávím s tímtéž. Našel jsem řadu programů k tomu určených od Quicken po multiplatformní <a href="http://moneydance.com/">Moneydance</a>. Jenže jsem narazil na problém. Úžasné elektronické bankovnictví eBanky nemá k osobním účtům žádný export dat do textového souboru, natož pak do standardu OFX, který snad každý home-accounting software umí načíst.</p>

<p>Dost mne to rozlítostnilo, přitom třeba Moneydance už má podporu českého prostředí a účtovat i analyzovat v něm by docela slušně šlo bez dalších úprav. </p>

<p>Poslal jsem dotaz do eBanky, jestli někde export přeci jen není, u firemních účtů se to nějak dá. A také jsem se šel rozhlédnout po ostatních bankách, zda OFX mají. </p>

<p>Podporu <strong>OFX formátu hlásí Raiffeisen banka</strong>, která eBanku ostatně nedávno koupila. Bohužel demo soubor na webu je z roku 2002 a nelze jej žádným programem načíst. Proč - to nevím. </p>

<p>Další, kdo podporu OFX nenápadně uvádí v menu demobankovnictví, je <strong>Citibank</strong>. Jenže demobankovnictví mi na Macu není schopno ten soubor vygenerovat, otázka je, zda je to chyba Macka nebo banky nebo toho, že je to demo. </p>

<p>Update: export do CSV jsem detekoval také u <strong>HVB</strong>.</p>

<p>U jiné banky jsem OFX nenašel, ale dost možná tam je. Obecně podpora OFX nebo exportu dat není nic, co by banka nějak halasně hlásila na svém webu, většinou to najdete až v demu bankovnictví a to zase každá banka na webu nemá. </p>

<p>Mohli byste se podívat, zda vaše banka (jde mi o české banky) má export pohybů na účtě přes webové rozhraní do nějakého textového souboru, nejlépe do OFX? A pokud s jeho používáním máte nějakou zkušenost, podělit se o ni? Myslím, že by to i ostatní mohlo dost zajímat. </p>

<p>Podotýkám, že mne už také napadlo parsovat výpis z eBanky, ale to mi přijde dost opruz. To už raději tu banku změním, protože jakýkoliv vývoj v eBance za poslední roky je nulový. Přitom jakákoliv podpora domácího účta bylo to, na co se těším od založení účtu v eBance (a ten mám od prvního dne jejího startu a těším se stále marně).</p>

<p><strong>Co je to OFX: </strong>formát pro výměnu finančních dat mezi programy, používají ho Money Quicken a řada dalších programů. Je to vlastně XML verze výpisu z účtu nebo platebních příkazů. Podávat platební příkazy přímo z home účetnictví nepotřebuju, to bych už chtěl asi moc...
</p>

PS: Zpráva dne: PayPal bude od 14.9.2006 <a href="http://www.finexpert.cz/default.aspx?server=1&amp;section=3&amp;article=17412">umožňovat oficiálně příchozí platby na české PayPal účty</a>. Jupí. Nová vlna ekomece v česku? Ne? Tak si jděte udělat svůj shop <a href="http://shopify.com/">na Shopify </a>a inkasujte přes PayPal :)
</p>