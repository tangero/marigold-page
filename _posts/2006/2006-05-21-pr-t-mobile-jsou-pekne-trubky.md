---
ID: 1972
author: Patrick Zandl
layout: post
oldlink: 'https://www.marigold.cz/item/pr-t-mobile-jsou-pekne-trubky

  '
post_date: 2006-05-21 21:28:35
post_excerpt: ''
published: true
summary_points:
- Britský T-Mobile zakázal VoIP a IM, hrozil ukončením smlouvy při používání.
- T-Mobile zdůvodnil zákaz nedostatečnou kvalitou VoIP a IM služeb.
- Operátoři sabotují IM kvůli dopadu na příjmy z SMS zpráv.
- Síť 3 Hutchison naopak Skype podporuje a předinstalovává.
title: PR T-Mobile jsou pěkné trubky
---

<p>Hned musím předeslat, že řeč je o britském T-Mobile, ne o tom českém. Britský T-Mobile totiž se spuštěním služby  web ‘n’ walk do jeho 3G HSDPA sítě prohlásil, že používání služeb instantních zpráv (IM jako ICQ, AIM atd) nebo VoIP je důvodem k rozvázání smlouvy:</p>

	<blockquote><p>
Use of Voice over Internet Protocol and Messaging over Internet Protocol is prohibited by T-Mobile. If use of either or both of these services is detected T-Mobile may terminate all contracts with the customer and disconnect any SIM cards and/or web ‘n’ walk cards from the T-Mobile network.</p>
</blockquote>
<p>Britský T-Mobile nejprve tuto podmínku nekomentoval, později se na internetu objevila vysvětlení, že zákazníci T-Mobile by neocenili, že služby IM a VoIP nejsou dostatečně kvalitní. "Internetová telefonie je jako technologie teprve ve vývoji. Z našeho pohledu zatím není natolik kvalitní, aby dokázala zákazníkům v naší síti zajistit dostatečně vysoký standard služeb," sdělili zástupci operátora novinářům (<a href="http://mobil.idnes.cz/t-mobile-uk-levne-volani-neni-v-zajmu-nasich-zakazniku-pfb-/mob_svet.asp?c=A060512_101353_mob_svet_dno">referuje Mobil.cz</a>). </p>

<p>V každém případě to bylo krajně nešťastné. </p>

<p>Tak především zákazníkům to musí připadat, že někdo v britském T-Mobile utrpěl vážný úraz hlavy. Co je komu v T-Mobile, jak člověku běhá IM nebo VoIP? Co kdyby se raději starali o to, jestli jim vůbec běhá hlasová služba? Samozřejmě, že nic - T-Mobile UK se nemusí bát, že by někdo IM nebo VoIP nadužíval, datový limit je tu 2GB dat, takže zákazník oříznut v základu je. </p>

<p>Tradičně jde o prachy. Takové ICQ je pěkná svině na výnosy. Psát si z mobilu přes ICQ (či jiný IM) a přes SMS je sakra rozdíl pro ARPU. Uživatelé si toho povšimli. Operátorům se rozmach IM daří důstojně sabotovat dvojím IM standardem. Wireless Village se nechytila díky masivnímu bojkotu ze stran operátorů. Ti nedávno přišli s novou iniciativou na druhý mobilní IM klient, který je technicky mnohem lepší, než WV (nikdo neví v čem, protože standard ještě neexistuje) a kromě jiného má již v základu paušální zpoplatnění odchozích zpráv. Ty příchozí jsou zdarma. Arun Sarin vysvětlil, proč to tak je - aby se zabránilo spamu, protože spamer by si ho musel zaplatit. Děkujeme, Arune, spasiteli vsego mira. </p>

<p>Drobnou nevýhodku můžeme u nového standardu spatřovat snad jen v tom, že ho budou podporovat jen chytré telefony. Alespoň zatím. Implementace totiž bude náročná na hardware, což by autory Jabber protokolu asi překvapilo. Ti ale nemuseli myslet tak dalece a hluboce, jako Arun Sarin - zejména hluboce do našich kapes. Co na tom, že klienti pro Wireless Village jsou dnes v každém druhém sebehloupějším mobilu. Je třeba odluka mobilu od sítě - jen tak se lidem zatrhne ta pošetilost, jako je IM na mobilu. </p>

<p>Dost nářků nad IM. Zlí jazykové říkají, že hlavní důvod omezení u T-Mobile UK spočívá v tom, že firma chce představit vlastní verze těchto služeb. </p>

<p>Jenže to všechno zanechává nepříjemnou pachuť v ústech. Jakákoliv omezení na bázi provozovaných služeb byla vždy uživateli na internetu vnímána velmi negativně. Něco jiného je datový limit a něco jiného je znemožnit používání určitých služeb. A Evropská komise je momentálně v ráži, nějaká oběť by se šikla. </p>

<p>S mobilními telefony je to totiž zajímavé. V zásadě pořád nám totiž operátoři prodávají jedno a to samé, pouze ceny se různí. Telefonní hovor i internetové připojení je  (když odmyslíme propojovací poplatky) pro síť stejná zátěž. Přesto, kdybychom od koncových cen odpočetli právě ty propojovací poplatky, je cena za internetové připojení, za telefonní hovor, za WAP nebo hovor do hlasové schránky diametrálně odlišná. </p>

<p>Operátoři to zatím šalamounsky vysvětlovali tím (pokud se někdo omylem ptal), že pro provoz těchto služeb musí nakupovat drahou jednoúčelovou techniku. Pro odesílání SMS potřebují SMS centrum, pro WAP potřebují WAP bránu, na internet zase media gateway server a na hlasové hovory ústřednu. Každá tahle hračka se jinak amortizuje, jinak stojí a jinak se používá, což umožní operátorům bez uzardění účtovat za WAP desetinásobek ceny, co za internetové připojení, ačkoliv v principu je to z hlediska rádia sítě totéž. </p>

<p>Podobné rozlišování cen jsme tu již jednou měli. Před sto lety ho zavedly elektrorozvodné závody, to byl trh s elektřinou mladý. Pokud jste chtěli elektřinu na svícení, stála jiné peníze, než elektřina pro zásuvky spotřebičů. Důvod byl jednoduchý: zatímco svítit se musí večer, spotřebiče se používají běžně přes den, takže jejich spotřeba je rovnoměrnější. Mělo to svoji logiku. Večer byl nápor na svícení, takže bylo potřeba mít připravenou další elektrárnu, která přes den stála a nesplácela se tedy investice do ní. </p>

<p>Postupem času se samozřejmě vyskytla řada metod, jak toto obejít. Z pohledu energofirmy bylo krajním svinstvem připojení světel na zásuvkový rozvod - existence dvou či tří okruhů umožňovala oddělenou tarifikaci. Jenže tací filutové se našli. Ještě, než energetici investovali do zařízení zvyšujících cenu žárovek na dvacetinásobek a zamezujících svícení zásuvkovým proudem, se to vyřešilo samo, protože vhodným balancováním zátěže začalo být jedno, k čemu tu elektřinu zákazníci používají. Rozdílné sazby nám ale vlastně přetrvaly dodnes pro akumulační vytápění nebo v podobě časově omezených slev. Dnes se jim ale moderně říká množstevní sleva. </p>

<p>Dlužno říci, rozdílné ceny služeb neodůvodnitelné rozdílnými cenami na předávacím rozhraní nebo cenami právě onoho rozhraní, budou trnem v oku bdělého regulátora - až tento se stane bdělým. T-Mobile UK <a href="http://news.zdnet.co.uk/communications/3ggprs/0,39020339,39268492,00.htm">si nakálel</a> prohlášením o tom, že zákazníci nechtějí laciný VoIP a IM do vlastního hnízda. </p>

<p>Teď si jistě říkáte, jak by to napsal ten pán všechytrý a velekněz skromnosti, když to tak sžíravě sepsul. </p>

<p>Nu, také jsem o tom přemýšlel. Asi bych si vzal příklad z <a href="http://www.yes-minister.com">Humprey Applebyho</a>. Zaprvé je třeba mlžit, zadruhé zkoumat, zatřetí přijmout patřičná rozhodnutí. </p>

<p>T-Mobile měl informovat, že s ohledem na povšechně nebezpečný charakter VoIP a IM, který používají ke své komunikaci i teroristé a živly nekalé, je třeba důkladně prozkoumat, jak zajistit provoz těchto služeb nejenom s ohledem na přání zákazníků,ale také s ohledem na bezpečnostní politiku státu, boj proti terorismu a požadavky vyplývající z licence. Neprodleně po této analýze bude provoz těchto služeb upraven v souladu se zjištěními. </p>

<p>Jen je třeba tohle odůvodnění rozepsat na další tři stránky, ale to by neměl být problém... </p>

<p>Ostře s postojem britského T-Mobile kontrastuje postup sítě 3 Hutchisonu. Ta uzavřela pakt se Skype o podpoře a Skype je v síti 3 podporován a předinstalováván. Ještě lépe se mu bude dařit, až se na trh dostanou první 3G telefony s podporou Skype via Windows Mobile nebo nově se Symbianem. Ještě do konce letošního roku má být na trhu speciální Nokia s podporou Skype v 3G/WiFi - Nokia na ní spolupracuje se Skype.
</p>