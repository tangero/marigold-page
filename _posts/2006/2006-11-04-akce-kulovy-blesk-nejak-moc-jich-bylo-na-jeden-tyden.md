---
ID: 2034
author: Patrick Zandl
layout: post
oldlink: 'https://www.marigold.cz/item/akce-kulovy-blesk-nejak-moc-jich-bylo-na-jeden-tyden

  '
post_date: 2006-11-04 18:52:31
post_excerpt: '<texy><!--

  Pak jsem si <a href="http://radekhulan.cz/item/kdyz-it-lama-komentuje-it">přečetl
  jedovatou slinu</a>, kterou po mne lžimagistr stříknul a z vřelého poděkování je
  obyčejné a studené povinné "Děkuji". Víc k tomu nelze čekat a Radek Hulán pro mne
  tímto také přestává být mysticky zvaným <i>"tím, jehož jméno se nevyslovuje"</i>,
  ale pouhopouhým <a href="http://llook.wz.cz/weblog/spot/radek-hulan-neni-magistr.php">lžimagistrem</a>.
  K jeho úrovni a (ne)morálce se to hodí mnohem více.  Rád bych také zdůraznil, že
  tento člověk je jediným člověkem, jehož komentáře jsou z Marigolda mazány. Důvod
  je jednoduchý, jeho komentáře jsou v naprosté většině případů půstým výmyslem, demagogií,
  tedy ne něčím, co by mělo někomu pomoci, ale naopak mu ublížit. A k ubližování přispívat
  nehodlám.


  Mám-li se ve zkratce vyjádřit k lžimagistrově zamořování ovzduší v poslední době,
  tak bych chtěl hlavně poznamenat, že Michala Illicha z Jyxo.cz považuji za morálního
  a fér člověka a jsem rád, že <a href="http://radekhulan.cz/item/trestni-oznameni-antihulan-a-michal-illich">lžimagistrově
  nátlaku neustoupil</a>. Stejně tak Arthura Denta (aka Martina Malého), jenž se <a
  href="http://antihulan.bloguje.cz">zřejmě záhy</a> má dozvědět stejný odsudek, jako
  Michal Illich.


  K poznámkám RH (čili lžimagistrovým) na moji osobu jen dodávám, že jsou vlastně
  pravdivé. Nedomnívám se, že něčemu rozumím, natož pak mobilním telefonům a telekomunikacím.
  Je pravda, že svoji <a href="http://www.ariga.cz">živnost</a> v tomto oboru jsem
  založil na tom, že jsem přečetl manuály k mobilním telefonům (a taky základnovým
  stanicím, sítím a technologiím). Na svoji obranu dodávám, že jsem ani nikdy nic
  jiného netvrdil a že je možná škoda, že to neudělal každý.


  A z této pozice prosím chápejte Marigolda a moji osobu v minulosti, dnes i v budoucnosti.
  Marigold je watsonovské zrcadlo vašeho sherlockovství. Jsme tu, abychom ostentativním
  mýlením se nechali zářit vaše myšlenky. Aby má neznalost a omyly vás téhož vyvarovali.
  Abyste všechno, co je tu napsáno a řečeno brali jako výzvu k zamyšlení, nikoliv
  jako dogma. <i>Jak říkám já: úkolem proroků není nemýlit se, ale inspirovat.   </i>


  Kulový blesk se také týká dosavadního poskytovatele webhostingu. Xhost byl prodán
  společnosti, jejíž jméno jsem si ani nestihl zapamatovat, předpokládám, že mi ho
  osvěží faktura. Xhost byl fajn především proto, že jsem ty lidi znal, sem tam to
  maličko spadlo, ale za ty peníze žádné drama a vždy spokojenost. Jen ta změna tak
  nějak nahrává přesunu na mečíka. A zde naposledy zasáhl Radek Hulán, když publikoval
  rok starý test špatně nastaveného Mac Mini s OS X používaným jako web server. Uklidnilo
  mne, že i zjevně špatně nastavený systém výkonnostně desetkrát přesahuje současné
  požadavky všech serverů, které bych stěhoval. Nevýhodou Xhost dnes je, že díky nejrůznějším
  přesunům a změnám se servery někdy zamyslí až moc. Tož přesun zřejmě bude, ale pravděpodobně
  ne letos, přeci jen je prioritnější práce. Kromě toho bude (a to možná letos) vyměněn
  i stávající přechodný design, jen co ho odladím. A samozřejmě i logo, co sem dal
  NoName. Tomu budiž dík za převod z Nucleusu na Wordpress. -->

  '
published: true
summary_points:
- Blog Marigold přešel z Blog:CMS na Wordpress kvůli lepší ochraně proti spamu.
- Wordpress filtruje spam efektivněji než Blog:CMS, který vyžadoval ruční zásahy.
- Firma Global Inspiration se přestěhovala na novou adresu Římská 20 v Praze.
- Firma řešila problémy s internetovým připojením a dodávkou gigabitového switche.
title: Akce Kulový blesk – nějak moc jich bylo na jeden týden
---

<texy>Kulový blesk se netýkal jen stěhování Marigolda z Blog:CMS na Wordpress. Rozlučkový článek jsem původně chtěl napsat já, nakonec jen napsal Noname a tak se připojím: děkuju autorům Nucleusu a jeho lokalizované kopie Blog:CMS. 

Wordpress zatím funguje báječně. Dlužno říci, že někdy vloni jsem na dvojkovou verzi přešel u jiných serverů a je to něco naprosto jiného, než jedničková verze, ani komfortem, ani stabilitou se to nedá srovnat. A samozřejmě ani množstvím funkcí a komfortem jejich obsluhy. Ostatně, nepřehlednost starého systému z hlediska použitelnosti byl důležitý důvod, proč od něj jít pryč. 

Typickým příkladem je obrana proti spamu. Wordpress se soustavou dvou aktivních filtrů na spam zatím nepropustil jediný spam. Sedm podezřelých příspěvků poslal do karantény (skutečně šlo o spam) a za ty tři dny další tisíc příspěvků označil jako spam. Bezchybně. Toho se mi v Blog:CMS nepodařilo dosáhnout ani náhodou a používat captchu jsem nechtěl. Blog:CMS propouštěl denně několik spamů a naopak vyhazoval řadu komentářů skutečných, což nebylo dobře a protože vývoj Blog:CMS nepokračuje a už vůbec ne alternativními směry boje proti spamu, je Wordpress s rozmanitou nabídkou různých pluginů dobrá volba.   

Poslední akce kulový blesk proběhla u nás ve firmě. Stěhovali jsme se. Konečně a snad na dlouho definitivně. Nová adresa Global Inspiration je tedy Římská 20 a už tam sedí všechny dříve rozházené části firmy hezky pohromadě. Sedíme v krásném funkcionalistickém domě, přes roh od Českého Rozhlasu a jen o ulici od toho místa, kde jsme seděli v Mobil Media a s iDNESem. Inu, Praha je malá. 

V pátek jsme se zabalili v Opatovické, v našem dočasném útočišti. Na fotce vidíte můj stůl v našem "velínu". Všechno už mám zakrabicováno a připraveno ke stěhování, takže jsme věci v sobotu naložili do auta a dopoledne všechno přestěhovali. Nábytek už na nás čekal nový, takže v Římské stačí vybalit počítač a hrnek na kafe a jsme doma ... :)

<img src="http://www.marigold.cz/wp-content/obrazky/03112006%28001%29.jpg" width="400" height="300" alt="Opatovická - stěhujeme se. " title="Opatovická - stěhujeme se. " />

Pár fotek z nového útočiště také uděláme, v pondělí se chystá slavností přípitek a večerní opening párty pro zaměstnance. 

Drobné problémy jsou dva. První byl s internetem: velké společnosti typu Telefonica O2 se podivily naší poptávce  na 100 Mb/s přípojku a nabídly nám desetinovou kapacitu s tím, že nám to jistě bude stačit a že do dvou měsíců ji tam máme. Kupodivu nám to nestačilo. Naštěstí stačilo se obrátit na jiné, ne tak velké a zvučně znějící firmy. V tomto případě Dial Telecom. Jeho obchodník se pro jistotu přeptal, jestli se nemýlíme v řádu našeho požadavku a pak s radostí zkonstruoval cenu odpovídající tomu, co O2 nabízelo za desetinovou kapacitu. Kromě toho mu nabídka a nakonec i instalace dohromady (včetně týdne našeho rozmýšelní) trvala tak dlouho, jako Telefonice vytvoření samotné cenové nabídky. Pravdou je, že zatím tam nemáme optiku, jen nějaké provizorní pojítko, ale zatím jede jak má. Snad mu to vydrží. 

Drobností už zůstává dodávka switche - máme kabeláž CAT7, síť zatím uděláme jen gigabitovou, ale switch ještě nedorazil. Zdá se, že gigabitové switche potřebné kapacity nejsou ještě stále běžný artikl - to se dneska ještě opravdu ve firmách dělají stovkové sítě? Jinak - a to je vtipné - náš průměr uvaření routeru je jeden měsíčně. Používali jsme Asus WL-500 a nějak nás v tom frmolu nenapadlo, že při větším množství lidí a větších datových objemech to nebude tenhle domácí router zvládat. Když jsme ho připojili do gigového switche a proháněli přes něj každý den hromadu videa, tak se nám prostě a jednoduše banálně uvařil. Jeden měsíčně. Jenže protože jsme se "zrovna" měli stěhovat, tak jsme jen vzali nový ze zásob, abychom neřešili něco, co budeme muset řešit v celé firmě o pár dní později.

Další problém je na Římské pro Prahu klasický. Parkování. To prostě není, musí se bloudit a hledat. Ach jo :)

Zato je všude blízko. 

Jak se to říká? Všechny cesty vedou do Říma? :)

Jsem ztahaný jako kůň. Jdu dokoukat druhou řadu Lostů a spát. Ale ty největší bojovky jsou snad už za námi. A to je dobře i pro Marigolda.