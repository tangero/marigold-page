---
ID: 1980
author: Patrick Zandl
layout: post
oldlink: 'https://www.marigold.cz/item/nestastna-zeme

  '
post_date: 2006-06-04 07:34:12
post_excerpt: ''
published: true
summary_points:
- Výlet směřoval na Zbraslav, místo posledního odpočinku přemyslovských králů.
- Autor slíbil položit rudé růže svatému Václavovi po vítězství svobodných stran.
- Volby skončily plichtou, což vyvolává nejistotu ohledně budoucí vlády.
- Paroubek zpochybnil volby kvůli údajnému porušení vyhlášky o teplé vodě.
title: Nešťastná země…
---

<p>Včera jsme jeli se Sofií na výlet. Na Zbraslav, místo posledního odpočinku přemyslovských králů. Poklonit se těm, kteří tenhle stát založili a udrželi, ať byla doba jakkoliv turbulentní. </p>

<p>Slíbil jsem si, že když vyhrají svobodné strany (rozuměj vlastně cokoliv mimo KSČM a ČSSD, nově též pro stručnost označované jako KSSD), půjdu v neděli na Václavské náměstí položit kytici rudých růží k soše svatého Václava. Tak nějak jsem si říkal, že jsme se tu v Čechách nenaučili dávat najevo vděčnost za samozřejmé maličkosti, které nás potkávají. A také to, že je to symbolické. Že by ta rudá pakáž odírající zemi měla skončit opravdu pod kopyty koně. </p>

<p>Samozřejmá maličkost nás nepotkala. Asi nám ještě nebylo souzeno dopít kalich hořkosti, vlastní lenosti a pohodlnosti až do dna. Volby skončily vítězstvím na procenta, plichtou na počty mandátů. Co se zrodí za situace, kdy svobodné strany mají sto mandátů a totalitní strany druhou stovku, to netuším. Zřejmě nejsem sám. Úřednická vláda a nové volby? Co vyřeší nové volby za půl roku, když zase bude půlka země volit KSSD? A co já s těmi růžemi, když vlastně nevyhráli?</p>

<p>Do toho všeho projev premiéra Paroubka, že neuznává volby, protože <a href="http://zpravy.idnes.cz/paroubek-napadl-volby-vyhlaskou-o-vode-dyw-/domaci.asp?c=A060604_003113_domaci_cen">porušily vyhlášku o teplé vodě</a>. Žluč, síra a smrad. V několika chvílích jsem musel na televizi kontrolovat, zda jsme nepřepnuli na thriler Mumie běžící na Nově, protože ti chlápkové a ty kecy si tam byly tak podobné. Jenže Mumie na Nově měla dobrý konec. </p>

<p>Pamatuju si, jak jsem ještě za komunismu šel v Pardubicích kolem nástěnky Svazu protifašistických bojovníků. Byl jsem malý klučina, možná deset mi mohlo být. Svaz se chlubil svými zásluhami a měl tam kolem fotografií zasloužilých bojovníků z ruské fronty napsáno "Nešťastná země, která nemá hrdinů". Zastavil jsem se, spočinul v rozjímání desetiletého chlapce. A tak jsem připsal dodatek: "Ne. Nešťastná země, která hrdinů potřebuje." Nevím, jaké jsem si z toho tehdy odnesl ponaučení, ale vím, že bylo hluboké.</p>

<p>Jsem zvědavý, jaké ponaučení si odnesu ponaučení nyní. A také se bojím, že se to nikdy přesně nedozvím.
</p>