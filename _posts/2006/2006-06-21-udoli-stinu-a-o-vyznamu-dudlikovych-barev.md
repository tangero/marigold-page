---
ID: 1986
author: Patrick Zandl
layout: post
oldlink: 'https://www.marigold.cz/item/udoli-stinu-a-o-vyznamu-dudlikovych-barev

  '
post_date: 2006-06-21 11:11:05
post_excerpt: ''
published: true
summary_points:
- Autor neměl inspiraci pro psaní, fotbal ho nezajímá a MS nesleduje.
- Dcera Sofie se učí chodit a vyžaduje neustálou asistenci dospělých.
- Sofie si vybírá dudlíky podle příležitosti a ladí je s oblečením.
- Autorovi se líbí Google Picasaweb pro jednoduché sdílení fotografií online.
title: "Údolí stínu a o významu dudlíkových barev"
---

<p>Jeden z komentářů se tu ptá, zda je to ještě můj weblog. Baže, je. Ale nějak jsem neměl, co psát. O čem taky? O mistrovství světa ve fotbale jako Noname, když mne fotbal nezajímá? Dokonce si ani nemůžu vzpomenout, na kolik minut se hraje poločas, pokud je to vůbec poločas? Mám vás oblažit svým komentářem k utkání Ghana – Česko, jež jsem ze společenské nutnosti sledoval a u něhož si nejsem jistý, zda se český tým včas dozvěděl, že se hraje fotbal a ne hokej? Samozřejmě kromě našeho brankáře, který si program show přečetl dopředu, jenže pak mu nezbývalo, aby sekundoval azylovému táboru ghanských uprchlíků rozloženému před naší branou. Asi těžko, nejsem sportmachr a jestli dneska prohrajeme s Itálií a pojedeme domů, tak mne to rozladí v jediném ohledu – budu se bát, že skončí slevy na LCD televizory, přičemž ještě pořád nejsem rozhodnutý, že nějaký chci. </p>

<p>Ploužím se rozpáleným městem a vybavuje se mi jméno filmu Údolí stínů. Nevím, o co tam šlo, v tom vedru je to jedno, ale stín, to zní dobře. Semo tamo zapínám v autě klimatizaci, ale spíš se snažím bez ní obejít, abych ji neodstonal. Užívám si toho, že dcera se právě učí chodit. Jak to vypadá? Tvrdě vyžaduje, aby jí lidé nastavili prst na každé ruce, ona se jich chytí a ťape. Jenže je to turbomyšička – během pár minut létá po bytě jako torpédo, doprovodná osoba za ní vlaje a po deseti minutách odpadá s vyhřezlou plotýnkou nebo ischiasem. Sofie neodpadá, dožaduje se pokračování do večera.  </p>

<div class="rightbox"><img src="/wp-content/uploads/20060621-sofieadudlkik.jpg" alt="Sofie s dudlíkem" width="244" height="329" /></div>
<p>Sofie mi v poslední době také dala krásné názorné vysvětlení, co je to anglický výraz <em>occasional</em>. Je to způsob, jakým používá dudlíky. Dudlíky jsou Sofiina vášeň. Zaprvé s nimi vypadá velmi roztomile, ale to i bez nich. Zadruhé s nimi vypadá jako Megie ze Simpsonových. Za třetí jich má slušnou sbírku v nejrůznějších barvách, tvarech a provedeních, protože dudlíky má rád a má je stále v puse. Poslední dva týdny trávím tím, že sleduji a zaznamenávám si logiku, s nimiž dudlíky Sofie střídá. Ono to totiž není jen tak. Sofie je používá nikoliv nahodile, ale v souvztažnosti s příležitostí. Například na ven chce bledě-modrý nebo hnědý s tygrem. Pokud pracuju na počítači a je u mne, vybírala si světle zelený a nebo nyní dostala průhledný po vzoru Macka – takže mi ladí s Mac počítačem. </p>

<p>Sledoval jsem ji nenápadně, přímo tajně. Připlazila se k zrcadlu v chodbě, stoupla si před něj a důkladně se prohlížela. Pak si vzala jiný dudlík a vyměnila jej za ten, co měla v puse a opět se upřeně pozorovala. Pak konečně v obýváku našla světle žlutý dudlík, který jí pasoval k šatičkám, s uspokojením jej ponechala v puse a pak teprve se mne vydala hledat. Inu, ke každé příležitosti patří ten správný dudlík a na detailu záleží. Logiku to má. V současné době je dudlík vlastně jediná věc na Sofii, kterou může změnit ona sama a hned – o tom, co má na sobě, rozhodovat zatím nemůže. </p>

<p>Z technoudálostí není asi ničeho, čeho by mne v poslední době zaujalo. Okurka je v plném proudu, takže poslední zásadní technoudálost se udála u Adama, kde jsme popíjeli víno a protože jsem měl jet autem domů, tak Adam vytáhl měřič hladiny alkoholu. Úžasný přístroj, dýchnete a ono vám to řekne, nakolik jste podobraz. Pil jsem málo, domů jsme jeli až v momentě, kdy přístroj hlásil střízlivost. Skvělá mašinka. Nemá ovšem ani wifi ani nic podobného, ale stojí pár stovek, ale proč ji nezmínit. </p>

<p>Ze software mne zaujal <a href="http://picasaweb.google.com/">Google Picasaweb</a>. Je to web s 250 MB volného místa zdarma pro fotky. Něco jako Flicker, jen jednodušší. Flickeru jsem nikdy nepřišel na chuť, Picasawebu ihned. Asi si zaplatím 6GB dat za 25 dolarů ročně, zatím jediné, co mne od toho odrazuje je právě Picasa software – ten mi blbne a nedaří se mu nahrávat fotky na web automaticky. Proč to nejde mně, nevím – třeba PavelS je tam tlačí bez problémů. A navíc nemá Picasa Mac verzi, můžu tam fotky přes Picasu posílat jen z práce, doma jen přes webové rozhraní. Ale ta jednoduchost, ta se mi líbí. </p>

<p>Jinak nic nového a zveřejnitelného mne nenapadá. Snad jen že mám oprávněný důvod se domnívat, že podzim a zima budou ve znamení dalšího rozmachu online videa u nás, <a href="http://www.kinomania.cz">Kinomania Seznamu</a> není rozhodně poslední projekt.
</p>