---
ID: 1911
title: Malé interní sdělení
author: Patrick Zandl
post_excerpt: ""
layout: post
oldlink: >
  https://www.marigold.cz/item/male-interni-sdeleni
published: true
post_date: 2006-01-19 09:06:43
---
<p>Neradujte se předčasně. Titulní stránku Marigolda jsem zprovoznil proto, že jsem se na 3GSM kongres akreditoval jako "novinář Marigolda" a nechtělo se mi na poslední chvíli to řešit a press oddělení kongresu by mohlo reptat. Za ty tři eurolitry to stojí. Navíc stejně většině zdatnějších došlo, že jsem na server jednoduše a prostě nahrál soubor nazvaný index.html, který má při servírování přednost před index.php, takže se k původní titulní stránce dalo dostat a nebylo proč ne. </p>


<p>Uznávám. Poznámka, že bych si zde mohl blogovat velmi neperiodicky, má něco do sebe. Trochu problém je v kázni a v tom, upřednostnit, co upřednostněno má být. Jestli znáte pojem pracovní přetížení, tak vás mohu hrubě ujistit, že se velmi pravděpodobně ani vzdáleně nerovná mému momentálnímu overloadu. Za posledních čtrnáct dní jsem pokročil tak daleko, že jsem vyřídil většinu urgentních emailů až do listopadu loňského roku a většinu SMS zpráv došlých do prosince a to je naprostý a definitivní pokrok. Z nejviditelnějších pracovních pokroků je, že jsem <a href="http://flotila.bloguje.cz/257741_item.php">odevzdal první korekturu Flotily</a> pouhý měsíc po termínu.  Dlužno dodat, že jen proto, že se na tu knihu těším, jinak by se v normálním pracovním pořadí jen tak na řadu nedostala. </p>


<p>Anžto jsem v únoru v Barceloně na 3GSM a posléze v Mnichově na Inhorgentě, bude únor možná autorsky silnější, pokud se obtížím vzít si notebook s sebou. Nicméně drobná změna přijde: Marigold bude na pozvánky (tedy až bude a jestli bude). </p>

<p>O tom už jsem přemýšlel velmi dlouho a hodlám tak odfiltrovat nežádoucí návštěvníky. Jak už jsem říkal mnohokrát - nejde mi u weblogu o hrubou návštěvnost, ale o návštěvnost inteligentních lidí, což nenáhodní čtenáři povšechně splňují (blba bude těžko zajímat dlouhodobý vývoj 3G sítí), zatímco přišelci z vyhledávačů už zdaleka nemusí. A vysvětlovat jim pravidla, základy a dogmata dokola, mne neba. Buďto se tomuto problému budou přizpůsobovat články (haha, na to zapomeňte), nebo čtenáři - a rozhodl jsem se pro to druhé. </p>

<p>Pozvánky budou obecně dostupné - každý, kdo ji bude mít, bude moci pozvat kohokoliv, ale samozřejmě bude za něj zodpovědný a když se jím pozvaný projeví jako hulvát, černý puntík nemine i zvoucího. Inu, čínský princip tří rodin má něco do sebe. </p>

<p>A kdy to bude?  Miles na tom pracuje, bude to modul do <a href="http://www.textpattern.com/">Textpatternu</a> (Blog:CMS už nechci ani vidět) a až to bude mít, tak to bude mít. A když to nebude mít, tak to prostě nebude - to je jasné :)
</p>
