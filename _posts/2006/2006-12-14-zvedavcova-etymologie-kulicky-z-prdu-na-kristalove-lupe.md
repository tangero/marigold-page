---
ID: 2051
author: Patrick Zandl
layout: post
oldlink: 'https://www.marigold.cz/item/zvedavcova-etymologie-kulicky-z-prdu-na-kristalove-lupe

  '
post_date: 2006-12-14 07:47:35
post_excerpt: ''
published: true
summary_points:
- Autor reaguje na článek Zvědavce kritizující Křišťálovou Lupu.
- Autor byl porotcem Křišťálové Lupy a vyvrací konspirační teorie.
- Uvádí své hlasování v kategoriích Projekt roku a Anticena.
- Vysvětluje své umístění v anketě Osobnost roku a obhajuje porotu.
title: Zvědavcova etymologie kuličky z&nbsp;prdu na Křišťálové Lupě
---

<texy>Chtěl jsem něco málo kdysivá napsat ke <a href="http://kristalova.lupa.cz/vysledky/">Křišťálové Lupě</a>, ocenění internetovým projektům. Jsa v komisi, chtěl jsem říci, komu a jak jsem hlasoval. Přepracování způsobilo, že příležitost vyšla jiná, než jsem snad původně čekal. 

Začal bych tím, že mám rád konspirační teorie a občas si rád pročítám servery jim věnované. Vždycky dumám tím, nakolik je svět Matrixem a já jeho obětí a nakolik je autor takového článku zralý na psychiatrickou léčbu. Většinou usoudím, že pravda bude tradičně někde mezi - ale ne vždy mám čas na nějaký korektiv toho, co je <em>mezi</em>. 

A takový korektiv se zpravidla dostavuje v momentě, kdy narazím na článek na téma, do kterého vidím. Vladimír Stwora se na <a href="http://www.zvedavec.org">svém Zvědavci</a> pustil mimo oblíbené izraelsko-americké intrikační témata a vydal článek věnovaný ocenění Křišťálová Lupa. Název <a href="http://www.zvedavec.org/naokraj_1852.htm">Ruka ruku...aneb Jak se hodní hoši, co si spolu hrají, navzájem poplácali po zádech</a> už napověděl. 

Vyznění článku lze shrnout, přes jeho obsáhlost, že uznandy si rozdali kotrčníci českého internetu. <em>Kdo odbornou porotu sestavoval a jaká kritéria musel každý člen splňovat (kolik nul na svém bankovním kontě musel mít), aby se tam dostal, o tom pravidla cudně mlčí,</em> říká článek. 

Tady mohu posloužit informací. 

<!--more-->

Odbornou porotu sestavovali lidé ze společnosti Internet Info. Oslovili lidi, o kterých si z nějakého subjektivního důvodu mysleli, že se na internetu trochu vyznají. Mimo jiné oslovili i mně a já souhlasil. V podobné odborné porotě jsem už párkrát byl u Českého Zavináče například. Výpis z účtu jsem nikam posílat nemusel. 

Zajímavé bylo zhodnocení výsledků v mém případě. 

<em>A pátý nejlepší blog je prý Marigold.cz, který (jistěže také náhodou) píše Patrick Zandl. Další pan velkokapitalista na zasmrádlém domácím internetovém dvorečku. A také (zase náhoda!) člen poroty. Oba výše jmenováni pánové se (také náhodou, jak jinak) umístili mezi pěti internetovými osobnostmi roku. Tolik náhod, jen považte.</em>

Velkokapitalista? Zajímavá myšlenka. Ano, považuji se za velmi bohatého člověka. Z čeho tak usuzuju je založené na tom, že mám všechno, co chci a co lze koupit za peníze. Tady je třeba říci, že hlasování o weblog i o osobnost bylo v rukou hlasujících čtenářů Lupy, samozřejmě, když se opustí myšlenka, že výsledky zfalšovala redakce Lupy jen proto, aby Zandl měl radost. 

Tož tak - panu Stworovi se nelíbí výsledky a ihned to považuje za rozdávání uznand mezi porotci. Abychom si to ujasnili. Porotci hlasovali o pořadí ve dvou kategoriích a to v <strong>Projektu roku</strong> a v <strong>Anticeně</strong>, přičemž nominace vzešla z hlasování čtenářů. A protože už dávno jsem chtěl opublikovat (až po vyhlášení výsledků!) své hlasování, tak je asi dobrá chvíle říci, co jsem vybral z těch cca dvaceti projektů nominovaných na Projekt roku a dalších dvaceti na Anticenu:

<h3>Projekty roku 2006 podle Patricka Zandla ze čtenářských nominací</h3>

<strong>1. místo <a href="http://www.linkuj.cz">Linkuj.cz</a> </strong>-  Projekt umožňující propagování zajímavých článků a stránek podle toho, jak skutečně návštěvníky zajímají. Nutná součást toho, aby I méně propagované servery mohly jít nahoru s návštěvností. 

<strong>2. místo <a href="http://www.aktualne.cz">Aktuálně.cz</a></strong> - Konečně trochu změna ve zpravodajství na internetu., kde se cení razantní nástup před idnes, co do kvality. 

<strong>3. místo <a href="http://www.internetprovsechny.cz">Internet pro všechny</a></strong> - Sice to není projekt letos vzniklý, ale cenu ještě asi nedostal a zapomenout by se na něj rozhodně nemělo.

<h3>Anticeny roku 2006 podle Patricka Zandla ze čtenářských nominací</h3>

<strong>1. místo <a href="http://cz.o2.com">O2</a></strong> - Jak jinak začít, než tradiční žábou na prameni českého internetu. Její „přínos“ českému internetu by neměl být zapomenut, už proto, že změna k lepšímu se nechystá.

<strong>2.místo <a href="http://www.rejstrikfirem.cz">Rejstrikfirem.cz</a></strong> - Poněkud pofidérní způsob podnikání s placenými odkazy, které nelze jen tak vypovědět.

<strong>3. místo <a href="http://www.paroubek.cz">Paroubek.cz</a></strong> - Z nominovaných anticen je to jediná samostatná osobnost, ale cenu bych rozšířil na celou ČSSD za antipodnikatelské a prokorupční prostředí, které vytvořila. Bohužel nejenom na internetu.

Můžete samozřejmě namítnout, že všechny oceněné, kterým jsem dal hlas, znám. To je pravda. Z té dvacítky nominací si nejsem vědom toho, že bych se znal se zhruba třemi projekty, takže se mi bude obtížně řešit výběr podle toho, koho neznám. Neocenil jsem projekty i svých velmi dobrých přátel a to prostě proto, že jejich projekty, byť dobré, jsem nepovažoval za "celospolečensky" tak přínosné jako ty, které jsem navrhl. 

Tož toliko k nominacím. 

K Marigoldímu umístění a účasti v anketě, ve které porotcuji:

Skončil jsem na čtvrtém místě jako Osobnost a Marigold na pátém místě jako weblog. Když se podívám na jména přede mnou i za mnou, nemám k tomu co dodat, než že<strong> děkuji těm, co si na mne vzpomněli</strong>. Pořadí jsem jako porotce neměl jak ovlivnit, v této kategorii porota nehlasovala. A navíc si myslím, že já už bych opravdu měl ceny tak maximálně rozdávat, ne přijímat, ať už mi to je jakkoliv líto :)

Je poněkud obtížné vyloučit z poroty lidi, kteří mají nějaké projekty nominované. Když se na internetu vyznáte a pracujete s ním, máte na něm nějaký projekt. Takže buďto bude porota ekvivalentem parlamentní sněmovny, nebo v ní budou lidé, kteří internetu alespoň trochu rozumějí. Křišťálová Lupa vsadila na druhou možnost a patrně s nadějí, že vybrala porotce, kteří jsou soudní. V naději, že porotci udrží svůj narcismus na uzdě. 

Škoda, že totéž se nepodařilo  některým kritikům ankety. 

Tož tolik ke konspiračním teoriím a důvěryhodnosti některých zdrojů. 

Čímž samozřejmě nelze vyloučit, že anketa dopadla, jak dopadla jen proto, že zrovna bagr překopl přímou linku mezi redakcí Lupy a židozednářskou klikou.

PS: Je třeba říci, že moje rozhodování by vypadalo jinak, kdybych nevybíral jen z nominací a jen ve dvou kategoriích. Jenže na to si můžu založit tak vlastní cenu, v tomto případě jsem se přizpůsobil podmínkám ankety a nemyslím, že by to bylo na škodu věci.