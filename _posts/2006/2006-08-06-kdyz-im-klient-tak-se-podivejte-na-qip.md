---
ID: 1999
title: >
  Když IM klient, tak se podívejte na
  QIP
author: Patrick Zandl
post_excerpt: ""
layout: post
oldlink: >
  https://www.marigold.cz/item/kdyz-im-klient-tak-se-podivejte-na-qip
published: true
post_date: 2006-08-06 21:14:20
---
<p>V posledních pár dnech jsem dostal nebývale dotazů na Mirandu, kecálka instant messagingu - alternativu k ICQ, samozřejmě s podporou ICQ. Nejdříve jsem nevěděl, odkud vítr fouká a došlo mi to až později - má to být ten zaručeně nejlepší IM program v tomto universu. Jistě, že není - či spíše, jak pro koho.</p>

<p>Nemám tahle paušalizující hodnocení rád. Miranda je dobrá, používal jsem ji dva roky. Jenže každý chce něco jiného a je těžké mít nějaký program, který by vyhovoval každému. </p>

<p>Za hlavní problém Mirandy považuji fakt, že pro její rutinní používání si ji musíte sami "vytunit" - tedy postahovat hromadu pluginů a ty si nastavit. Bez toho je Miranda dosti pitomá a pro práci s více kontakty vlastně nepoužitelná. </p>

<p>Po několika reinstalacích  počítače se mi začalo zajídat, že musím pluginy znovu hledat a instalovat. Jistě, můžete je mít stažené a připravené, jenže s novou verzí mohou chodit všelijak a je dobré je občas aktualizovat, což Miranda zatím centrálně neumí a musíte ručně. </p>

<p>Pak jsem našel <a href="http://www.qip.ru">Qip</a> a k naprosté spokojenosti jsem na něj přešel. Je to prográmek tvořený ruskými programátory, je maličký a to nejenom při instalaci, ale i v paměti. Samozřejmostí je, že nenasírá s reklamou v chatovacích oknech a všechno, co jsem si na Mirandě musel doinstalovávat, má už v sobě. Naprosto mi vyhovuje svým ovládáním, vzhledem, vším v podstatě tak, jak to je po instalaci, snad až na maličkost - těžko si zvykám na to, že při psaní zpráv více lidem je to řešené tak, že je jen jedno okno a lidé - rozhovory s nimi - jsou záložky tohoto okna. U ICQ, Mirandy a dalších je každý rozhovor ve zvláštním okně. Asi se to dá nějak změnit, ještě jsem se nedostal k tomu, abych to studoval. </p>

<div class="rightbox"><img src="/wp-content/uploads/20060806-qip-statut.png" alt="QIP a jeho statut okno" width="339" height="294" /><br/><em>Tohle se mi líbí - když najedete nad kontakt, hned vidíte, co používá za klienta, jak dlouho je přihlášený, jakou má IP adresu a další data. </em></div>Kromě hromady funkcí, které Qip má a má je již v základu, zmíním těch pár, které se mi moc líbí - i když se to mohou zdát drobnosti. Některé má Miranda po doinstalování pluginu, jiné v základu či vůbec, neporovnávám to. </p>

<p>Tak především hot-klávesy, kterými kdykoliv zavolám vyhledávání v kontaktech (sorry, mám jich moc) nebo jen okno Qipu na popředí - pozadí. Dobré vyhledávání v historii. Snadné přepínání viditelnosti offline kontaktů a vypínání třídění podle skupin ikonkou na okně Qipu. </p>

<p>Když mi někdo píše zprávu, Qip mi může dát na obrazovku upozornění, že mi uživatel začal něco psát - tatáž informace v průběhu chatu s uživatelem je samozřejmostí. Když mi zpráva přijde, vyskočí mi v pravém dolním rohu obrazovky jako malý žlutý štítek včetně plného textu, takže si ji mohu přečíst, aniž bych přepínal okno. Prima jsou zvláštní stavové ikonky a texty, fajn je možnost zjistit, na jaké IP adrese je který uživatel a co používá za klienta. Mimochodem, přes polovinu kontaktů, které mám, nepoužívají ICQ klienta. </p>

<p>Skvělý je Spim filtr - filt na nevyžádané zprávy. V Mirandě mne pořád někdo otravoval i přes instalovaný plugin, v Qipu zatím za tři měsíce neprošel nikdo. </p>

<p>Co dodat. Qip má své nedostatky. Nepodporuje jiné protokoly, než ICQ - používám jen GTalk a ten mám zvláště puštěný, takže mi to neva. Češtinu si musíte doinstalovat - kupříkladu. Víc mne toho nenapadá a to ostatně v Mirandě taky, pokud vůbec existuje, nikdy jsem to v ní neřešil. Nedostatkem politického rázu je fakt, že jde o closed-source program, u něhož není zřejmé, proč je zdarma. Ale zatím žádnou neplechu nedělá.</p>

<p>Abych to shrnul. Pokud nemáte náladu několik desítek minut či spíše hodin tunit Mirandu, sáhněte po Qip - umí toho vážně dost a je moc příjemný. </p>

<p><a href="http://qip-cesky.wz.cz/">QIP česky</a>.</p>

<p><a href="http://www.jptuning.net">Český web o QIPu</a></p>

<p>Původní <a href="http://www.qip.ru">rusko-anglický web</a></p>

<p><img src="/wp-content/uploads/20060806-qip-adium.png" alt="Qip a Adium X" width="500" height="386" /></p>

<p>Abych vás trochu osvěžil, dovolil jsem si drobný multiplatformní vtípek. Jak si všimnete na následujícím obrázku, okno Qipu je vpravo, spuštěné pod Windows. Jenže Windows doma nemám, jsou jen emulované na Macu - a ten klient vlevo je mackovské Adium X, které jsem si oblíbil a které Windows verzi nemá. </p>

<p>Adium je samozřejmě ve vrstvě Mac OS, pod ním je okno virtualizovaných XPček ... </p>

<p>Jak si všimnete, v Adium X jsem přihlášení jen ke Google Talku, ICQ mám odhlášené - protože v tom jsem přihlášený na Qipu a multiplatformnost sem a tam, dvakrát na ICQ se stejným přihlášením být nemohu... :)
</p>
