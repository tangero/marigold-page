---
ID: 2010
author: Patrick Zandl
layout: post
oldlink: 'https://www.marigold.cz/item/sobotenka-goggles-flight-sim-a-ceske-ruby-on-rails

  '
post_date: 2006-09-09 12:01:34
post_excerpt: ''
published: true
summary_points:
- Autor je nachlazený, ale musel prezentovat Imago na celofiremní akci.
- Autor objevil webovou hru Goggles Flight Sim využívající Google Maps.
- Autor začal studovat Ruby on Rails framework a našel české weby.
- Shopify.com, systém pro eshopy, je napsaný v Ruby a má český překlad.
title: Sobotěnka -  Goggles Flight Sim a české Ruby on Rails
---

<p>Pozor: Článek nemá valné informační hodnoty. Podle včerejšího delšího článku bylo možno spolehlivě usoudit, že se nudím. Nenudím, jsem třetí týden nachcípaný, ale v práci se ve čtvrtek něco spouštělo (to něco se jmenuje Imago) a byla při tom celofiremní presentace za účasti vešekerenstva, takže jsem musel presentovat a tvářit se povzneseně. Tím bylo dáno, že jsme nějakou dobu finišovali a na doléčení v posteli nebylo pomyšlení. Čtvrteční presentace dopadla nad míru uspokojivě a to i přes to, že technici přes moji výslovnou žádost neodpojili takovou tu javovskou chybovou stránku, kde se vám vypíše kilometr chybových hlášek a nenahradili ji hezky nastylovaným tvrzením "Vaše data byla bezpečně uložena". Naštěstí se při presentaci chyba neobjevila žádná: Vreco držel myš jen z lehka a Franci se modlil spolu s programátory tak tiše, aby to vedení nezaslechlo. </p>

<p>Ve čtvrtek odpoledne jsem odpadl a zalezl do postele. Od té doby srkám horký čaj a zvyšuji obrat Zentivy, případně zevluji na notebooku, nejsa schopen něčeho produktivnějšího, než psát nějaké ty povídání.</p>

<p>Dneska jsem našel vtipnou webovou hru nazvanou <a href="http://195.90.120.51/games/goggles.html">Goggles Flight Sim</a>. Hezká věcička - využívá to Google Maps a malým letadélkem si můžete létat nad městem, které si vyberete. K výběru je jich jen pár a návod, jak si vybrat jakékoliv, které máte rádi. Proč to ten člověk naprogramoval? To napoví nápis <em>Interested in hiring this games creator?</em> Asi se chlapci nechtělo na pracák osobně a myslím, že tohle mu pár nabídek může přihrát. </p>

<p><b>Ruby on Rails</b></p>

<p>Kromě toho jsem se začal pročítat materiály k <strong>Ruby on Rails</strong>. K mému překvapení jsme našel několik hezkých českých webů. Ruby je programovací jazyk a <a href="http://www.rubyonrails.org/">Ruby on Rails</a> je framework. Za mořem velmi populární, tak jsem se šel podívat, co na něm je. Něco na něm bude - dělá se v něm pěkně, čistě a rychle i mně, odkojenému Turbo Pascalem (ke kterému se mimochodem Borland znovu vrací stejně, jako se vrátil ke svému jménu - dočkám se toho, že budu moci znovu psát webové aplikace a to rovnou v Pascalu?).  </p>

<ul>
<li><a href="http://www.rubyonrails.cz/">RubyOnRails.cz</a></li>
<li><a href="http://www.root.cz/serialy/ruby-on-rails/">Seriál Ruby on Rails na Rootu</a></li>
<li><a href="http://www.penguin.cz/~radek/book/ruby/rails.html">Ruby on Rails a webové aplikace</a></li>
<li><a href="http://rails.jinak.cz/">Rails Jinak - grafika děsná, obsah super</a></li>
</ul>
<p>Proč se mi Ruby on Rails líbí? Když vynechám programátorské úvahy, které ode mne znějí spíše komicky, než erudovaně, tak hlavním důvodem je fakt, že s nimi lze rychle nakódovat něco, co vám jinde zabere více času. V Ruby byla napsána řada projektů, které se mi hodně líbí. Například takové <a href="http://shopify.com">Shopify.com</a> - je to nádherný systém pro provoz eshopu. Pokud přemýšlíte o eshopu a můžete oželet tři procenta provize, <strong>Shopify je skvělá záležitost</strong>. Vypadá krásně a <a href="http://www.csonrails.net/">Ladislav Martinčík</a> to přeložil i do češtiny. Funguje to taky hezky, zrovna na tom jeden obchůdek stavím ... </p>

<p>Bohužel žádná česká papírová kniha o Ruby on Rails neexistuje. Cpress k tomu ještě nedošel, ani Grada. Škoda. Objednal jsem si na Amazonu papírové, stáhl si digitální, ale papír chvíli poputuje a digitální já na čtení nerad. </p>

<p>Tož zatím všechno, na co jsem chtěl v sobotu dát tip. </p>

<p>Máte někdo nějaké osobní zkušenosti s Ruby on Rails?
</p>