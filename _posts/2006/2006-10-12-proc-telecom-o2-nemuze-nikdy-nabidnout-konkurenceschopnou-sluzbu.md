---
ID: 2024
author: Patrick Zandl
layout: post
oldlink: 'https://www.marigold.cz/item/proc-telecom-o2-nemuze-nikdy-nabidnout-konkurenceschopnou-sluzbu

  '
post_date: 2006-10-12 09:50:36
post_excerpt: ''
published: true
summary_points:
- Telecom nemůže nabídnout konkurenceschopné služby kvůli politice "nekanibalizace"
  stávajících služeb.
- Zpoždění ADSL způsobila obava Telecomu z ohrožení ISDN služeb.
- O2TV málo zákazníků, protože Telecom nestíhá instalace a zákazníci ruší objednávky.
- Telecom ztrácí trh, protože se vyhýbá vnitřní konkurenci a nemá plán.
title: Proč Telecom (=O2) nemůže nikdy nabídnout konkurenceschopnou službu
---

<p>Z pondělního Broadband monday jsem si přinesl hluboké poznání o tom, proč Telecom nemůže nikdy nabídnout konkurenceschopnou službu. Proč říkám Telecom, když se to dnes jmenuje O2? Protože části, který se kdysi jmenovala Eurotel,  se to zatím netýká. Snad. </p>

<p>Miroslaw Smyk mluvil o O2TV a z jeho presentace to čouhalo každým coulem. Bavil jsem se po presentaci o tom i s dalšíma lidma a všichni si toho všimli, takže nešlo o podprahové sdělení. </p>

<p>Hlavní problém Telecomu je skálopevné přesvědčení, že nová služba by neměla "kanibalizovat" služby stávající. Pojmem "kanibalizovat" se v newsspeaku powerpointových mágů rozumí ohrožovat. Chcete příklad klasický nad jiné? Zpoždění nástupu ADSL tu bylo proto, že se Telecom obával "kanibalizace" ISDN. </p>

<p>Když Telecom připravuje nějakou službu, vedou se bezbřehé diskuse o tom, aby služba "nekanibalizovala" stávající služby. A protože Telecom má služeb rozsáhlé portfolio, je to neřešitelný úkol. Představte si například možnost provozovat ADSL bez poplatku za hlasovou linku. Neprůchozí - kanibalizovalo by to telefonní linky! Však by si je lidi mohli odhlásit a používat je jen na ADSL a používat VoIP!</p>

<p>Co na tom, že by oddělení hlasového paušálu od ADSL zamezilo hromadnému rušení telefonních linek a přechodu na jiné typy přípojek nezávislé na Telecomu. </p>

<p>Politika "nekanibalizace" jiných služeb je něco, co posílá trvale nové i stávající služby Telecomu mimo zájem trhu. A to, i když to na první pohled nevypadá. </p>

<p>Například masivní reklamní akce na O2TV podle Telecomu přinesla přes 3500 zákazníků této služby za ty tři týdny. To je ale zoufale málo. Kromě toho nelze zaměnit zákazníky s počtem objednávek, jak Telecom rád dělá - je pravděpodobné, že většina těchto zákazníků představuje nevyřízené a nerealizovatelné objednávky, které zákazníci nakonec zruší. Proč je zruší? Protože Telecom díky chaotickému systému vyřizování nových objednávek své služby prostě  nestíhá instalovat dříve, než se zákazníci naštvou a najdou si někoho jiného. </p>

<p>V souvislosti s  tím stojí za pozornost, že poskytovatelé domácích přípojek mi hlásí vzrůst dotazů na to, zda budou poskytovat IPTV. Lidi tu službu chtějí, ale ne za podmínek Telecomu. Na co si pořizovat technicky horší službu, než je příjem z televizní antény a satelitu za více peněz? Jenom proto, že jste viděli reklamu? A navíc, když v té reklamě ani nebyl Kraus?</p>

<p>Telecom by se měl naučit, že služby je třeba tlačit i do vnitřní konkurence. Jinak ho ta vnější konkurence roznese na kopytech, což je přesně to, co se posledních pět let děje. Telecom ztrácí. </p>

<p>A žádný viditelný plán na reconquistu trhu zatím nepřišel.
</p>