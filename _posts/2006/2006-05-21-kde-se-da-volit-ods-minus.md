---
ID: 1971
author: Patrick Zandl
layout: post
oldlink: 'https://www.marigold.cz/item/kde-se-da-volit-ods-minus

  '
post_date: 2006-05-21 20:06:44
post_excerpt: ''
published: true
summary_points:
- Volební letáčky prezentují "bídu a utrpení", kandidáti mají zajímavé lokální aktivity.
- Televizní debata ČT1 byla nejasná, Kalousek překvapil, Němec mile překvapil.
- Plakáty "ODS Mínus" s negativními hesly jsou ve skutečnosti od ČSSD.
- Telekomunikace jsou pro autora důvodem nevolit ODS kvůli minulým chybám.
title: "Kde se dá volit ODS Mínus"
---

<p>Politice se chci vyhýbat, seč mohu. Jenže těžko to učinit ve volebním roce. Domů dorazily oficiální volební letáčky a já jsem je procházel. Zjednodušeně řečeno by se dalo říci, že bída a utrpení. Před chvílí jsem si dal trochu práce a ta jména z některých kandidátek jsem progoogloval (slovo progooglovat nahrazuje pomalu slovo prolustrovat, co? Co to bylo za tu firmu Lustr, nevíte někdo?). Ejhle, řada těch jmen má za sebou minimálně na místní úrovni ledasco zajímavého, s čím lze souhlasit. Jenže k čemu mi to je, když se ti lidé s jednoduchými a čitelnými myšlenkami nepropracovali do televize či novin, kde bych je na vteřinu zahlédl a udělal si samozřejmě nekompromisní a instantní názor?</p>

<p>Abych volební povinnosti udělal zadost, sledoval jsem nějakou nedělní debatu na ČT1, hustě obsazenou vysokými představiteli parlamentních stran. Nic to nezjednodušilo. ČSSD nemám rád, protože s jejich politikou apriori nesouhlasím, byť volební bonmoty (aka hesla) mají dobré - jenže povrchní a je to z nich cítit. Sobotka je chytrý člověk, škoda že v tom národně-socialistickém táboře (pardon, sociálně demokratickém, mne se ty partaje někdy pletou) - v debatě dělal dobrý dojem. Filip za KSČM - uf, rozhodně bych nepaušalizoval filmové heslo, že Je třeba míti FIlipa. Ze všech účastníků byl hrubě nejslabší. Nejmileji překvapil M. Kalousek, kterého jsem snad slyšel mluvit v debatě poprvé. Byl připravený, klidný, vyrovnaný a zejména Sobotku s Filipem utíral s takovým přehledem, že po debatě nemuseli studio uklízet. P. Němce mi nemožno komentovat, mám ho ambivalentně rád a nesnáším ho - ale tentokráte vyjímečně mile překvapil a i když proti Nové Unii Svobody slyším mnohého reptání, jejich program je mi zatím sympatický. A to tak, že velmi. Už proto, že zdůrazňuje, čeho se bojím já. Jen aby jim tahle konzistence vydržela. </p>

<p>Nejvíce mne v poslední době zaujaly plagáty ODS s modrou šipkou a programem ODS Mínus. Hesla jako "Okamžitě zvýšíme nájemné" nebo "Zvýšíme činže" či "Výpovědi bez udání důvodu" mne mile překvapila. Nestává se, že by se v politice bojovalo tak neobvyklou zbraní, jako je pravda. Tenhle program bych ihned volil a podepsal. Zavolal jsem jednomu známému, který pracoval na kampani ODS, abych mu to pochválil. Chvíli mlčel. Pak pravil, že to jsou plakáty vylepené ČSSD. Nechápu to - proč by ČSSD měla nahrávat ve prospěch ODS?</p>

<p><img src="/wp-content/uploads/20060521-odsminus.jpg" alt="ODS Minus" width="363" height="500" /></p>

<p>Proč bych ODS nevolil? Rád strany a volební programy posuzuji podle toho, v čem se nějak a alespoň maličko vyznám. Ze všech volebních témat jsou to nejvíce telekomunikace. </p>

<p>Pamatuji si <a href="/item/7-leta-ucednicka-stav-telekomunikaci-v-devadesatych-letech/category/historie-ceskeho-internetu">ty hrůzy, které ODS i ČSSD způsobily v telekomunikacích</a>, ačkoliv řada chytrých a úctyhodných lidí říkala, že se to má udělat jinak. Neposlechli je a dopadlo to, jak to dopadlo - zaostáváme světelné roky za Evropou a z USA necítíme ani ten smrad pálící se optiky. Co se nerozkradlo, na tom se korumpovalo. Šéfa dislokované divize Českého Telecomu přezdívané za účelem kompatibility legislativy regulátor trhu vydlažbili až letos. Darmo mluvit, kdybych byl svatý Jan, vybral bych si pro apokalypsu spíše náměty z českého telekomunikačního trhu, taková trojice Dyba, Gross, Klíma na koních, to by bylo čtení jen pro otrlé a zvuk polnice rozhodně nesl by se z Olšan. (ano, jedno místo je ještě volné)</p>

<p>Nu, škoda. ODS Mínus volit nemohu. Asi to zůstane pro tu legraci zase na Unii Svobody.
</p>