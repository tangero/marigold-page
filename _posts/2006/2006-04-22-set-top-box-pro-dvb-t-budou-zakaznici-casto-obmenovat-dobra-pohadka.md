---
ID: 1962
title: >
  Set-top box pro DVB-T budou zákazníci
  často obměňovat. Dobrá pohádka
author: Patrick Zandl
post_excerpt: ""
layout: post
oldlink: >
  https://www.marigold.cz/item/set-top-box-pro-dvb-t-budou-zakaznici-casto-obmenovat-dobra-pohadka
published: true
post_date: 2006-04-22 19:21:46
---
<p>Z pracovních důvodů jsem v poslední době navštívil několik diskusních fór a událostí týkajících se digitální televize. Nestačil jsem se divit. Pomůžu si s <a href="http://www.digizone.cz/clanky/mpeg-2-vs-mpeg-4-telecom-vs-regulatori/">citátem z DigiZone</a>, protože sám už nevím, komu ten výrok připsat: <i>"set-top boxy jsou zařízení, která se obměňují neméně často, jako třeba mobilní telefony."</i></p>

<p>Nebyl bych si tím tak jistý. Podle mne je to typická myšlenka, jejíž matkou bylo zbožné přání. Porod bude bolestivý a úmrtnost vysoká. </p>

<p>Zádrhel samozřejmě je v tom, že normální člověk si kupuje televizi a předpokládá, že mu vystačí FAKT hodně let. Televizi netrápí upgrade procesoru, i když si koupíte tu nejnovější, tak zase o tolik lepší obraz nebude. Řekněme, že pod deset let v praxi domácnosti moc televize neobměňují. </p>

<p>Totéž budou lidé očekávat od nových set-top boxů pro digitální televizi. Že si je budou muset pořídit, s tím už se nějak smířili (nebo jim to ještě nedošlo). Jenže aby si krabičku za tisíce korun kupovali každé dva roky? A proč jako? Jen proto, že se někdo rozhodl přejít z MPEG2 na MPEG4, takže bude víc místa na další televize, na které se stejně nedá koukat? Opravdu si někdo myslí, že se lidé třesou za to vyhodit penízky? </p>

<p>Kdosi namítl, že ty nové set-top boxy přeci mohou dostat od poskytovatele digitální televize. Jsem trochu na rozpacích. Proč by ten něco rozdával zdarma? Copak mu budeme platit za šíření digitálního signálu? To přeci ne - zaplatí mu televize a těm se nebude chtít investovat do častého upgrade. Vezměte si tři miliony televizí, vynásobte tisícikorunou (jakože DVB-T box stojí víc) a jste u slušných tří miliard. To bych neviděl, že se bude televizím chtít dát. </p>

<p>Takže to udělá distributor jen tak ze svého plezíru? No, to pro něj bude opravdu ekonomický výhodné. </p>

<p>Takže proč? </p>

<p>Řekněme si to na rovinu. Pokud mne zajímá upgrade DVB-T adaptéru, tak jen v případě, že dostanu něco navíc. A u televize mne nezajímá žádná dementní interaktivita, která dalších deset let bude skomírat na tom, že ji televize neumí v pořadech ani zprodukovat, ani profinancovat. Zajímá mne (pokud vůbec něco) HD kvalita. HD kvalita může být, až budou televize v HD kvalitě vysílat. ČT hlásí, že to tak nejdříve po roce 2010. Ostatní nebudou o mnoho rychlejší. Do roku 2010 zřejmě vydrží i analogové vysílání. </p>

<p>Můj závěr je jednoduchý: jestli celý DVB-T business je takhle důvěryhodný, tak si užijeme ještě mnohé legrace. </p>

<p>Osobně neplánuju přechod na DVB-T v nejbližší době z několika důvodů:</p>

<ul>
<li>kvalita analogového vysílání po UPC kabelu je dostačující a co jsem viděl, digitál ji rozhodně netrumfne
<li>interaktivita je mi u TV ukradená
<li>dostal bych další dálkové ovládání a už tak jich máme v obýváku více, než je mi milo. A univerzální jsem ještě nekoupil. 
<li>dokud UPC spojuje TV a internet za docela rozumnou cenu, tak to nemá pro mne význam řešit. 
<li>stejně se dívám na televizi tak málo, že je to vlastně jedno. 
<li>V pevnodiskovém rekordéru, který mi při spolupráci s TV prokazuje jedinečné služby, beztak není DVB-T dekodér, takže může nahrávat jen z analogového signálu. A protože se chci na pořady dívat, když já mám chuť a ne, když je má chuť TV vysílat, tak je trochu problém, co s tím - vestavět do něj DVB-T nejde a vyhazovat ho po půl roce nebudu. 
</ul>