---
ID: 2049
title: DivX business
author: Patrick Zandl
post_excerpt: ""
layout: post
oldlink: >
  https://www.marigold.cz/item/divx-business
published: true
post_date: 2006-12-10 21:45:39
---
<texy>Je zajímavé, jak se člověku otevírají naprosto jiné souvislosti s tím, jak mírně změní úhel pohledu. Dříve jsem se díval na video z pohledu mobilu. Teď, když na mobily, tak z pohledu videa. A zaujal mne obchodní model DivX. 

Že je to nějaký kodek, původně šlohnutý Microsoftu, následně naprosto celý přepracovaný, je asi obecně známo. Kromě toho je také synonymem pro pirátsky zkopírované filmy. Pro svoji kvalitu ne neprávem. Jenže ty časy jsou pryč. Pirátské filmy ovládá dneska XviD komprese, v podstatě analogická k DivXu, ale otevřená. DivX naproti tomu jde silně do seriosního video obchodu. 

Postupuje zajímavě. Nálepku DivX Home Theater najdete dnes na leckterém DVD přehrávači. Skoro na každém novém - více jak 140 jich je na trhu. Důvod je prostý. DivX chce za integraci svého kodeku do DVD přehrávačů směšné poplatky a nabízí zaručenou kompatibilitu v rámci profilu kodeku. A tím profilem je právě ten Home Theater. Stačí vám na kodeku nastavit jej a můžete si být jisti, že jej DVD přehrávač s tímhle logem přehraje. 
<!--more-->

Proč tak levně? Uživila by se firma z poplatků za profi kodeky? Kdepak. Firma zároveň s tím dodává podporu pro video na vyžádání. Když přijdete na nějaký server, kde se prodávají filmy v DivX, zadáte divx číslo svého DVD přehrávače a film si vypálíte na médium. Film se přehraje jen v přehrávači s tímto číslem. A za tento encoding už firmy ochotné zaplatit jsou. A také - a to především - za přístup na obrovský trh s přehrávači DVD podporujícími DivX. 

<img src="http://www.marigold.cz/wp-content/Screenshot0008.jpg" hspace="5" width="176" height="208" alt="A tohle je filmík v DivX na Series 60 telefonu" title="A tohle je filmík v DivX na Series 60 telefonu" align="right" />V poslední době <strong>jde DivX stále více do mobilů</strong>. Jedním z profilů kodeků totiž je Handheld Device určený pro mobilní zařízení. Stáhnout si jej můžete na <a href="http://mobile.divx.com">mobile.divx.com</a> pro S60, UIQ, PocketPC i Palm. A můžete si také stáhnout něco jako RSS čtečku, která do vašeho mobilu ze serveru stahuje nový obsah. Bacha na to, zda platíte datový paušál, protože i takto komprimované video nějaký ten kilobajtík má. Navíc, když si koupíte DivX Converter, můžete si pro mobily komprimovat svá videa a koukat na ně pak na mobilu. Nevýhoda pro čechy - není tu (minimálně zatím) podpora titulků. Nebo jsem je nerozchodil. Stejně by na mobilu nebyly moc čitelné. 

S distribucí videa pro mobily si zatím DivX spíše jen hraje a stránky podle toho vypadají. Ale určitou šanci bych jim dával, ekosystém začínají mít velmi dobře propracovaný a značka má svůj zvuk. 

Další částí ekosystému je webový plugin pro přehrávání DivX filmů přímo ve stránce. To je drobná slabina - je třeba ho instalovat. S novějšími verzemi kodeků se vám do prohlížeče vnutí automaticky, jinak se mi na Macku čistě doinstaloval a funguje jak z praku v Safari. A nabídka pro webmastery - <a href="http://labs.divx.com/WebPlayerCodeGenerator">sada software za cenu 20 USD zdarma</a>, když si dají na svůj web video přehrávané z webu.  

Kromě toho je novým projektem <a href="http://stage6.divx.com/">Stage6 </a>- něco jako konkurence YouTube, ale zaměřená na video v DivX formátu (nepřekvapivě). A také s inklinací k HD obsahu a vůbec ke kvalitě, kterou YouTube nenabízí. 

Prostě to začíná vypadat zajímavě. Zabezpečený obsah pro DVD přehrávače bez nutnosti ověření licence přes internet, tedy super věc pro offline zařízení. Přehrávání kvalitního videa na mobilních telefonech a do toho přesah na webovou distribuci videa. 

Pokud jsem dříve netušil, kam se komerční DivX hodlá profilovat. Teď už mi to začíná víc dávat smysl a začíná to být i zajímavé. Navíc DivX je podporovaný skvěle jak na Windows, tak na Macu a řada řešení pro serverové kódování je i na Linuxu, takže si můžete snadno a levně vystavět velmi solidní videořešení. 

A s těmi mobily to ještě bude legrace :)

DivX ještě do starého železa neházejme.