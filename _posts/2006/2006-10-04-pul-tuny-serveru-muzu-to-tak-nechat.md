---
ID: 2016
author: Patrick Zandl
layout: post
oldlink: 'https://www.marigold.cz/item/pul-tuny-serveru-muzu-to-tak-nechat

  '
post_date: 2006-10-04 21:19:11
post_excerpt: ''
published: true
summary_points:
- Firma obdržela velké množství serverů, což způsobilo logistické komplikace s doručením.
- Servery IBM byly převezeny do TTC Malešice, kde je Vreco a Franci vyfotili.
- Servery jsou instalovány a připravovány pro gama testy projektu Imago.
- Na Broadband Monday proběhne pre-launch projektu Imago pro odbornou veřejnost.
title: Půl tuny serverů, můžu to tak nechat?
---

<p>Tento týden to vypadá na boží dopuštění. Ve firmě máme objednanou hromadu serverů. Jen jsme si nějak neuměli představit, co ta hromada serverů je objemově.</p>

<p>Včera jsme parkovali před kanceláří a co nevidíme. Nákladák nám stojí před kanceláří. Jen tak pro představu, kancelář máme v úzkých uličkách za Národním divadlem v Opatovické, už jen tam zajet s náklaďákem je kumšt. </p>

<p>A nasratý špeditér u dveří. Abyste rozuměli ještě lépe. Z důvodů naprosté konspirace (=naší lenosti), je zvonek na nás nadepsaný jinou firmou. Aby to bylo ještě lepší, když vylezete do našeho patra, na dveřích je ještě jiná firma. U nás zabloudí i Sherlock Holmes. </p>

<p>Pilotovi pojízdného IT centra jsme vysvětlili, že servery opravdu přijdou do Malešic do TTC. </p>

<p>Pilot odštrádoval s tím, že tam zajede dnes. A tak se i stalo. Vreco s Francim se nalodili do firemního přibližovadla a z Malešic mi Vreco volal, že těch serverů je fakt pěkná kupa. Takže se vyfotili, jak stojí u jedné rozbalené paletky. </p>

<p><img src="/wp-content/uploads/20061004-klucivttc.png" alt="Vreco a Franci v TTC" width="500" height="435" /></p>

<p>Několik desítek serverů pomalu zaplulo do svého racku a i když s nimi bude ještě trocha práce, aby se na nich rozeběhlo Imago a bylo připraveno na gama testy, jsme zase o notný krok dále. A IBM o pár milionků bohatší. </p>

<p>Mimochodem, ty IBM servery jsou vážně vymazlené. Všechno hezky zašoupané, připravené, zandávací, hotswapovací. Kolejničky, páčky, táhla, všechno krásně a snadno vyndáte, rozeberete. Už se nedivím, že jsme je chtěli. Nádhera.  </p>

<p>K čemu to všechno? Už prásknul Noname, že na Broadband Monday bude něco jako pre-launch. Představení projektu odborné veřejnosti. Žádná tisková zpráva, žádná masáž, žádní novináři, prostě jen pro lidi z branže suchá presentace s pitomými vtípky, jak je u mne  zvykem. </p>

<p>Pokud si povšimnete ve Vrecově (ten vlevo) náprsní kapsičce té fialové fixky, tak tohle je firemní barva. Grafik se tvářil pěkně vykulene, když ji dostal se zadáním na grafiku. A dostali ji všichni zaměstnanci. Ti podle ní ale nemusí alespoň řešit vzhled. </p>

<p>Vůbec je tu veselo. Mám rád nové projekty. </p>

<p><em>Next topic, až opadne bezprostřední nával práce: Co dál s Marigoldem (měl končit, pamatujete), výběr nového CMS pokračuje, tvorba nového designu taky, co dál s Jaggem a další chuťovky z vlastní stáje... :)</em>
</p>