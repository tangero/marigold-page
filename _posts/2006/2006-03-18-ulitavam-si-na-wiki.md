---
ID: 1949
author: Patrick Zandl
layout: post
oldlink: 'https://www.marigold.cz/item/ulitavam-si-na-wiki

  '
post_date: 2006-03-18 15:13:49
post_excerpt: ''
published: true
summary_points:
- Ta-Da list widget je jednoduchý úkolovník s RSS podporou pro sledování úkolů.
- Wiki aplikace, například WikiNotes a WikiPad, usnadňují tvorbu textů bez pevné struktury.
- Autor testoval hostované (PbWiki) a instalované (DokuWiki) wiki pro různé projekty.
- Síla wiki spočívá v okamžité editaci a možnosti spolupráce, ale vyžaduje řízení.
title: "Ulítávám si na Wiki"
---

<p>V poslední době jsem se dostal k několika zajímavým utilitkám, jimž jsem prakticky propadl. Tak především jsem si instaloval jako widget Ta-Da list, což je takový hezký a jednoduchý úkolovník. Funguje i webově, ale příjemným základem je právě ten widget. Widget je vůbec chytrá Mac vychytávka (nějak fungující prý i na Windows XP, ale to jsem nezkoušel). <a href="http://www.tadalist.com/">Ta-Da list</a> doporučím ještě z jednoho důvodu: funguje i přes RSS, takže všechny své úkoly můžete sledovat i ve čtečce. </p>

<p>Díky Ta-Da listu jsem se dostal zhruba pod osm stovek rozpracovaných úkolů - sdružování úkolů do skupin přeci jen prokázalo službu. </p>

<h3>Wiki</h3>
<p>Druhou finesou, kterou oceňuji v poslední době, je Wiki. Nemyslím teď kolaborativní encyklopedické dílo Wikipedie, ale ten software pro kolaborativní tvorbu textů, který je někde za tím - zkrátka wiki. Ačkoliv znám princip wiki dost dlouho, nikdy jsem ho neuměl nějak docenit. </p>

<p>Jenže v poslední době mi padl do oka, protože jsem psal několik textů, u nichž nebyla předem známa struktura. Znáte to - dostanete zadání a musíte bádat, špionit, hledat a informovat se. Přitom ale nevíte, kam vás cesta zavede, takže snaha dopředu rozvrhnout strukturu dokumentu se jaksi míjí účinkem. </p>

<p>Což o to, rozsunout kapitolku ve Wordu a vložit tam další kus textu, to není problém. Větší problém je udržovat konzistentní přehled o tom, které pasáže máte hotové, na čem pracujete a kde jste ještě nekopli do země. V tomhle už Word tak intuitivní není - zkuste si vepisovat poznámky do automaticky generovaného obsahu. </p>

<p>Asi největší problém jsem měl vždy se zdrojováním a poznámkami, které se nemají do finálního dokumentu dostat. Ve Wordu si je značím zvláštní barvou a pak vymažu, ale své mušky to má. Jednou jsem zákazníkovi v dvacetistránkové analýze proveditelnosti omylem ponechal modrý text "na takovouhle krávovinu se nejlíp vysrat" (což byl odkaz na jednoho interviewovaného odborníka). Bylo to úplně na konci. Pak mi volá sekretářka zadavatele a vesele švitoří, že panu řediteli se líbilo, jak jsem to hezky zpracoval a hlavně jak jsem to na závěr hezky shrnul. Já, svatá prostota, jsem se ještě naparoval, jak jsem to stylisticky zvládl, než mne napadlo se podívat, co si tak pan ředitel pochvaloval. Od té doby jsou všechny poznámky nikoliv modře, ale červeně... (PS: Po dvou letech jsem ředitele potkal kdesi na WW a děkoval mi, že mne poslechli a mé pregnantní shrnutí situace vyslyšeli).</p>

<h3>Nativní a hostované aplikace </h3>
<p>U wiki to jde jinak. Především jsem sehnal úplnou náhodou <a href="http://wikinotes.org/">aplikaci WikiNotes</a>, který je nativní wiki aplikací pro Mac OS X - nepracuje se s ní skrze prohlížeč. Což je samozřejmě pohodlnější. Práci pak lze uložit v HTML. Je vidět, že WikiNotes je ranná tvorba (autor občas ani nepřejmenoval položky menu z vývojového prostředí), ale to přirozené zanořování do textu je výborné a dokud text nepotřebuji shrnout a finálně graficky upravit, je WikiNotes hezká pomůcka. Pro Windows existuje podobná (a lepší) aplikace <a href="http://www.jhorman.org/wikidPad/">WikiPad</a>.
</p>

<!--more--><p>Pak jsem vyzkoušel webové wiki, protože sám pro sebe občas píšu něco, k čemu se dostávám porůznu a nemusím nutně sedět za svým počítačem, přitom bych ale chtěl mít možnost hned psát. Pro svoji soukromou potřebu jsem použil <a href="http://www.pbwiki.com">PbWiki</a>, což je hostovaná forma wiki a je zdarma (nebo lepší za peníze).</p>

<h3>Instalované wiki</h3>
<p>No a na závěr jsem vyzkoušel vlastní instalovanou webovou wiki a to hned na dva projekty (zatím nespuštěné). Tak ponejprv jsme se s MaLérem dohadovali, že bychom mohli udělat takový web pro lidi přecházející z PC na Mac - odborně řečeno pro switchery. Takový český switcher to má těžké, vlastně nemá kde se co dozvědět. Dumali jsme o tom už asi půl roku a pak mi došla trpělivost, zaplatil jsem doménu, nainstaloval na ni DokuWiki a až se MaLér přestěhuje a dodá nějaký další obsah (kromě mých pár chybových článků), tak to dáme veřejně v plen. </p>

<p>Druhou novinkou bude Marigoldovo WiFi - sestava dokumentů věnovaných WiFi ze všech možných úhlů. To už je z větší části připravené, z té menší tam někde haprují práva, takže to na obrazovku píše chybové hlášky a musím počkat, než je webhoster změní. </p>

<p>U obou projektů by mne zajímalo, zda se síla wiki uplatní. A v čem je ta síla? </p>

<h3>Síla wiki</h3>
<p>Osobně ji spatřuji ve dvou rovinách. </p>

<p>Tou první je <b>okamžitá editace</b>. Chcete změnit článek? Nemusíte se přihlašovat do nějaké administrace a znovu ho hledat v redakčním systému, stačí vám zmáčknout tlačítko Editovat a můžete ihned opravit zavádějící tvrzení či doplnit zajímavý údaj. Stejně tak rychle a efektivně můžete přes Copy-Paste měnit naprosto rozsáhle strukturu dokumentu a zahušťovat ho podle toho, jak a kde přibývají informace, což je u narůstajících informačních bází veledůležité. </p>

<p>Tou druhou je <b>spolupráce</b>. Pokud chcete, tak u většiny wiki software můžete tuto okamžitou editaci zpřístupnit i ostatním lidem (s různými stupni omezení) a zároveň máte přehled, co kdy kde kdo změnil - a můžete změnu zrušit. </p>

<p>To otevírá nesčíselně možností, jichž je encyklopedie Wikipedia dobrý důkazem. Jenže ačkoliv se wiki vykládá jako samořízená demokracie, nakonec i zde je někdo, kdo má poslední slovo a přes všechno zdání anarchie i zde je na konci dne něčí více či méně tvrdá ruka. Až tahle tvrdá ruka nakonec rozhodne o tom, zda přesuny či změny byly oprávněné. </p>

<p>Právě to, zda a jak se projeví kolaborativita na českém internetu, mne na tom zajímá. Je zřejmé, že obsáhlá informační báze nevznikne tak, že na atraktivní doménu dáte prázdný nástroj k vytváření informací, je třeba nějaké informace do začátku mít. Jenže bude to stačit? Vyprovokuje to další lidi k tomu, aby tyto informace rozvinuly? To uvidíme - v obou případech už máme vytvořené slušné množství dat a jde jen o to, je postupně do wiki zatřiďovat, takže i bez spolupráce ostatních nepůjde o chudé zdroje. Jenže samozřejmě více hlav více ví - ale projeví se to i na omezeném českém internetovém rybníčku?</p>

<p>Wiki má samozřejmě i své potíže. Je třeba pečlivě zvážit, jaká práva dostanou nezaregistrovaní uživatelé a jaké podmínky jsou pro registraci. Čím více práv pro neregistrované, tím více naděje, že se lidé chytí a právě díky snadnosti začnou spolubudovat bázi dat. Jenže tím také více šancí pro debilní vtipálky a spamery. </p>

<p>Pokud se chcete na nějaké Wiki v češtině podívat, oborově příbuzné je <a href="http://wiki.telefonujeme.com">wiki.telefonujeme.com</a> (kde jsem se dosti inspiroval použitým řešením) nebo na <a href="http://wiki.medik.cz/wiki">Medik Wiki</a>. Ve firmě se u nás wiki používá pro dokumentaci technologie a obecně je wiki pro menší firmy docela přirozená cesta komunikace a dokumentace firemních procesů. Pro takové účely existují i specializované wiki-like software, například <a href="http://www.centraldesktop.com/">Central Desktop</a> nebo <a href="http://www.socialtext.com">Socialtext</a></p>

<p>Pro zájemce o vlastní instalaci wiki doporučuji <a href="http://www.wikimatrix.org/">Wiki Matrix</a> s přehledem nejrůznějších wiki software.
</p>