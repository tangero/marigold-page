---
ID: 1991
title: VoIP bezdrátově je dneska také DECT
author: Patrick Zandl
post_excerpt: ""
layout: post
oldlink: >
  https://www.marigold.cz/item/voip-bezdratove-je-dneska-take-dect
published: true
post_date: 2006-07-03 11:36:56
---
<p>Delší dobu přemýšlím o tom, že bych chtěl mít doma bezdrátový telefon napojený na VoIP. Asi nejsem sám, pro koho telefon znamená především utržené sluchátko a vylézat do pracovny, kde v současné době náš drátový VoIP telefon dlí, se mi nechce kvůli takové maličkosti, že chci zavolat do číny na rohu a objednat jídlo. Zavolám za pětkrát vyšší cenu z mobilu. Jenže pohodlně. </p>

<p>Bezdrátových VoIP sluchátek je na trhu celá řada, s většinou z nich mám špatné zkušenosti. Pokud WiFi síť nemá žádný provoz, je to s nimi většinou v pohodě, ale uvažovat o nich jako o levném a pohodlném řešení zatím asi nelze. </p>

<p>V poslední době řada výrobců přišla na to, že tu máme ještě jedno bezdrátové rádio, na které jsme zapomínali a které funguje spolehlivě, protože je pro přenos hlasu určeno. Ano, DECT. DECT nepotřebuje řešit priorizaci hlasového hovoru, je dostatečně zaběhaný a levný, výrobci jsou s ním dostatečně sžití. A tak se na trhu pomalu objevují první řešení bezdrátových telefonů založených na DECT a VoIP. </p>

<h4>DECT řešení</h4>
<p>Samozřejmě můžete udělat jednu věc, koupit si VoIP adaptér (například nějakou Sipuru/Linksys) a klasický DECT telefon.  To ale není tak elegantní, potřebujete dvě krabičky a lecko (třeba já) to tak nerad. </p>

<p>Na trhu se začínají objevovat specializovanější zařízení. Například <strong>AVM FT 7150 D</strong> je kombinací routeru, WiFi, DSL modemu a DECT telefonu obsluhujícího jak telefonní linku, tak SIP. Produkt vyrábí německá <a href="http://www.avm.de/de/
">firma AVM</a> známá spíše značkou svých produktů Fritz! </p>

<p><img src="/wp-content/uploads/20060703-AVM-VoIP.jpg" alt="AVM voip dect" width="500" height="394" /></p>

<p>Další kombinaci DECT a VoIP představil na letošním CeBITu Hagenuk pod jménem <strong>Hagenuk VoIPtel 80 DECT</strong> (<a href="http://www.hagenuk.de/CeBIT06.html">info zde</a>). Opět jde o DECT telefon se základnovou staničkou. Oba produkty se ale ještě neprodávají, cena není známa. </p>

<p><img src="/wp-content/uploads/20060703-hagenuk-Voiptel80.gif" alt="Hagenuk Voiptel 80 DECT" width="135" height="160" /></p>

<p>Dalším dobrým příkladem může být <strong>Inventel DV5213 / DV7213</strong> – v tomto případě jde o kombinaci domácího routeru spolu s DSL modemem, přípojným bodem WiFi a DECTem pracujícím jak s pevnou linkou, tak s VoIP. Cena opět neznáma, <a href="http://www.inventel.com/en/product/datasheet/30/DV5213_/_DV7213_Home_Gateway">informace zde</a>.</p>

<p><img src="/wp-content/uploads/20060703-InventelDect.jpg" alt="Inventel DV5213 / DV7213" width="270" height="267" /></p>

<p>Zajímavým řešením je také <strong>Tedas IP-DECT</strong>, taková hezká malá ústřednička pro VoIP telefonii s DECT pro připojení až patnácti telefonů a pro dva simultánní hovory do vnější sítě a další dva hovory na lokální síti. <a href="http://www.tedas.de/english/ip_dect.htm">info zde</a></p>

<p><img src="/wp-content/uploads/20060703-tedas.jpg" alt="TEDAS IP-DECT" width="417" height="252" /></p>

<p>Z dalších produktů bych mohl jmenovat i u nás dostupné systémy <strong>Kirk</strong>, které už jsou vhodné spíše pro střední a větší firmy, ale i zde je DECT kombinovaný s VoIP. <a href="http://www.kirk.dk/company/suk111.asp">info zde</a>.</p>

<h4>DECT pro a proti</h4>
<p>DECT má v porovnání s přímým nasazením WiFi pro VoIP výhody i nevýhody. Hlavní výhodou je, že DECT sluchátek je k mání požehnaně a za ceny citelně nižší, než sluchátka WiFi. Také ovládání DECT sluchátek je podstatně jednodušší, než párování WiFi, minimálně do doby, než ztratíte manuál od základnové staničky. Kvalita hovoru je vlastně nezávislá na zatížení „sítě“ – DECT má svoje pásmo a žádné mikrovlnné trouby se mu tam nemíchají. DECT síť můžete snáze optimalizovat. </p>

<p>Na druhou stranu po DECTu nemůžete dostatečně uspokojivě prohánět data (jde to, ale nepoužívá se to, bo pomalé), takže pokud toužíte po připojování telefonů i notebooků mobilně po firmě, musíte si k DECTu paralelně zavést WiFi. Jenže otázka je, proč ne. DECT technika i WiFi technika pro internet je laciná, součtem se nedostanete výše, než kdybyste prahli po WiFi technice pro hlasové služby. Navíc si ušetříte řadu problémů s administrací.   </p>

<p>Která technologie se nakonec prosadí, je těžko říci. U WiFi sluchátka mne lákalo, že se jím budu moci připojit na hotspotu a telefonovat.  V praxi to má své problémy. Tak především se musím na hotspotu nějak autorizovat, což ve většině případů vyžaduje prohlížeč – a ten většina WiFi telefonů nemá, i když Linksysu už to došlo a začíná jej tam vestavovat. Zatím s rozpačitým výsledkem. Navíc poplatky za provoz hotspotů jsou zejména v zahraničí takové, že se podobná operace moc nevyplatí. Je jednodušší zavolat z mobilu a přetrpět roamingovou sazbu, než někde šaškovat s WiFi telefonem, abyste pak zjistili, že minimální poplatek je pět euro za hodinu… </p>

<p>DECT zase láká svojí bezproblémovou dostupností a jednoduchostí použití. </p>

<p>Takže si vyberte, je to ve vašich rukou :)
</p>

<p>Faktická poznámka na závěr: DECT telefony napojované přes USB jsem nepočítal, protože to nejsou řešení použitelná samostatně.
</p>
