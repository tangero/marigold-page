---
ID: 1933
author: Patrick Zandl
layout: post
oldlink: 'https://www.marigold.cz/item/support-denmark-neni-svoboda-slova

  '
post_date: 2006-02-15 16:13:31
post_excerpt: ''
published: true
summary_points:
- Karikatury Mohammeda byly zbytečná provokace, nemající nic společného se svobodou
  slova.
- Paušální odsuzování Dánska a Evropy kvůli karikaturám je nepřijatelné a vede k extrémům.
- Autor nesouhlasí s karikaturami, ale stojí za Dánskem proti extremistickým reakcím.
- Zveřejnění karikatur bylo chybou, za kterou měl šéfredaktor nést následky.
title: "Support Denmark není svoboda slova"
---

<p>Dostal jsem četné reakce a dotazy k rohu některých mých serverů, kde se píše Support Denmark. Ne každý to pochopil, takže se u toho radši maličko zastavím. Prostě proto, abych nebyl špatně pochopen.</p>

<p>Především si nemyslím, že nějaké takové karikatury měly vyjít. Šéfredaktor dánského listu, jehož jméno mi vypadlo, projevil jejich zveřejněním příliš vysoký stupeň demence jejich zveřejněním a majitel listu tím, že dotyčného neposlal na pracovní úřad do hodně dlouhé fronty. Proč? Protože celá věc nemá nic společného se svobodou slova. Jen s pitomou provokací, která navíc ničemu neprospěla.</p>

<p>Evropa se snaží mluvit o arabském útoku na svobodu slova a zatracen bude každý, kdo je proti tomu a projevil méně radikální názor. Zátraťte i mne. Svoboda slova je tu od toho, aby bránila sdělení, nepohodlné informace. Kdyby se ukázalo, že ten a ten přijal úplatek, to je svoboda slova o tom informovat. Takovou informaci je třeba vzít pod ochranu i s tím, kdo ji vypátral, protože to slouží k očistě společnosti od něčeho, co si nepřejeme. 
Čemu slouží karikatura Mohammeda? Copak nevnímáme, že se nám nedostalo podstatné informace? Že šlo jen o snahu někoho zesměšnit? A copak nás překvapilo, že se zesměšněný ozval? To opravdu mohlo překvapit jen duchem slabší. 
I my máme svoje tabu, tak proč je upíráme ostatním? Není to tak dávno, kdy jsme upírali právo na svobodu slova při vydání knihy Mein Kampf. V čem je to jiné? Zkusme si představit nějaký takový zásah do nesvobody, kterou my uznáváme.</p>

<p>Představte si třeba šéfredaktora Mf Dnes jak vyhlašuje soutěž o dvanáct nejlepších pornofotek holčiček ve věku do dvanácti let. Nebo o nejhezčího hajlujícího nácka. Jak si představujete, že by to vysvětlil státnímu zástupci jako svobodu slova? Není spíše pravděpodobné, že až by lékaři u herr Arnolda obnovili vitálné důležité funkce (jež ohrozilo přečtení takového článku ve vlastních novinách), tento by neprodleně Čásenského učinil nezaměstnaným a ještě mu za odměnu nechal ochrankou rozkopat obličej za problémy, které taková akce přinesla?  Kde by najednou byl boj za svobodu slova? Najednou to není svoboda slova?</p>

<p>Přesto Mf Dnes karikatury přetiskla a není sama. Budiž, teď už je to zpravodajská událost a na to se dá vymlouvat. Jenže pořád je to jen ubohá provokace.</p>

<p>Asi si teď řekněte, proč podporuju dány, když si myslím, že zveřejnění karikatur byla blbost. Inu, to je snadné. Ačkoliv to považuji za debilitu prvního řadu, nelíbí se mi, jak paušálně to některé muslimské extremistické frakce či organizace využily či zneužily. Paušální postih dánů je stejně nesmyslný a vášně, při nichž umírají lidé, to je extrém. A u každých extrémů by člověk měl vědět, na jaké straně stojí.</p>

<p>Abych to shrnul: karikatury neměly nikdy vyjít. Majitel novin měl šéfredaktora vyhodit za jejich zveřejnění a omluvit se. Nemá to nic společného se svobodou slova, jde jen o provokaci. Protesty nemají paušálně odsuzovat Dánsko a nebo evropany a už vůbec se při nich nemá rabovat a vraždit.</p>

<p>Lepší provokaci na zostření poměrů ve světě abyste pohledali...
</p>