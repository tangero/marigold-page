---
ID: 2020
author: Patrick Zandl
layout: post
oldlink: 'https://www.marigold.cz/item/pojdme-udelat-nejakou-silenost-co-takhle-akciovy-marigold

  '
post_date: 2006-10-08 10:09:31
post_excerpt: ''
published: true
summary_points:
- Autor uvažuje o "šílenosti" s Marigoldem, podobně jako kdysi s Mobil serverem.
- Pro Mobil server navrhoval prodej akcií malým akcionářům, což se nerealizovalo.
- Autorovi chybí technický server sledující trendy, ne zaměřený na spotřební zboží.
- Navrhuje nový server s autory jako akcionáři, odměňovanými dle čtenosti článků.
title: Pojďme udělat nějakou šílenost. Co takhle akciový Marigold?
---

<p>Delší dobu mi straší v hlavě udělat nějakou šílenost. Já vím, že naše pondělní oznamka bude trochu šílenost, jenže z obchodního hlediska je to taková... klasika.</p>

<p>Před pár lety, když jsme přemýšleli, co udělat s Mobil serverem, mne jedna taková správná šílenost napadla. Říkal jsem si, že by bylo fajn další peníze na rozvoj serveru získat tím, že prodáme akcie malým akcionářům. Prostě si na serveru objednáte jednu akcii třeba za tisícovku. Přijde vám krásný kus papíru, vy si ho dáte do rámečku a na zeď a každý den si čtete "svůj server" a víte, jaký k němu máte vztah. Došlo to tak daleko, že jsem sháněl tiskárnu na ty akcie, ale pak mne kluci přesvědčili, že bubliny je třeba využít. A měli pravdu, i když jen finančně, z hlediska serveru to byla škoda. </p>

<p>Poslední rok přemýšlím, co udělat s Marigoldem. Asi tak stejně, jako jsem přemýšlel, co udělat s Mobil serverem. Narozdíl od něj ale není moc co prodávat, protože Marigold je velmi neformální záležitost. A o peníze nejde. Spíše bych řekl, že jde o něco jako provokaci trhu. Snaha přesvědčit se, zda to žije, zda je to jen tím, že u nás nikdo nezkusil vydat akcie serveru atd. </p>

<p>Zkusme vymyslet nějakou šílenost. Něco, co by nás těšilo a přitom dávalo smysl. </p>

<p>Mně hned jedna napadla.
</p>

<!--more--><p>Delší dobu totiž postrádám nějaký server o technice, který by stálo za to číst. Rozumějte: většina IT serverů je zaměřena na spotřební zboží a tak na ně jdu jednou za uherák, když si chci koupit něco a počíst si, zda to má smysl. Chybí nějaký server,  který by sledoval trendy. Který by napsal, jaké jsou nové trendy ve webdesignu, v mobilech. Jak se vyvíjí internetové start-upy, co frčí za mořem, co jinde. Co frčí u nás a o čem se přitom ani nevydala tisková zpráva. Takový jiný technický server. Nemusí na něm být každý den něco nového. Ale kolem takového serveru se shromáždí lidé, které stojí za to poslouchat. </p>

<p>Podobně, jen v light verzi, se vyvíjel Marigold. V podtitulku má, že je o bezdrátových sítích, WiFi a lidech. O WiFi vychází v poslední době velmi málo článků a ne proto, že nemám čas. Prostě už to není zajímavé. Ty hlavní věci se udály a ty další už budou přicházet pomalu, postupně. Zachytil jsem první vlnu, kdy WiFi začalo. Ale abych pokračoval tím, že budu dělat recenze WiFi routerů, na to kašlu.  To za mne rády udělají jiné servery a časopisy. Plynule jsem sklouznul do jiných témat, jako je WiMax, 3G, HSDPA, v poslední době Web 2.0 a mobilní video či podobné záležitosti. </p>

<p>Asi to chápete. První zařízení s WiFi je zajímavé. Druhé méně. Třetí už je jen malý rozdíl od těch prvních dvou a čtvrté je rutina. A rutina je nuda, tu budu číst, až budu potřebovat něco rutinně vybrat. </p>

<p>Problém serveru, který běží po trendech je, že to těžko bude dělat normální redakce. To dělají lidé, kteří v oboru žijí a sledují jej. A v česku s takovou "externí redakcí" lze pracovat velmi těžko. Jak takové lidi motivovat? Penězi? To nestačí? Prestiží místa, kde je zveřejňováno? Stačí to? </p>

<p>Co takhle takový server přestavět na něco jako akciovku? S tím, že každý autor má nárok na akciový podíl podle toho, jak jsou jeho články čtené. Každý autor je spolumajitelem. Protože autor, nikoliv obchodník, je to, co dělá server serverem a jen málokterá redakce v Česku na tohle poznání nerezignovala. </p>

<p>Právně, je to ošetřitelné snadno a rychle. Návštěvnost Marigolda by tu byla do začátku. Reklama se tu prodává a se zavedením PayPalu bych řekl, že to bude jen lepší, protože reklamní systém na Marigoldu s PayPalem umí pracovat. Neříkám, že to jednotlivé autory uživí, ale přispět zajímavě by jim to mohlo. </p>

<p>Napadá vás nějaká jiná šílenost, aby byla na netu zase trochu legrace a pozdvižení?
</p>