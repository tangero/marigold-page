---
ID: 980
title: 'Filipika proti GPSkám a&nbsp;technickým blbostem vůbec'
author: Patrick Zandl
post_excerpt: ""
layout: post
oldlink: >
  https://www.marigold.cz/item/filipika-proti-gpskam-a-technickym-blbostem-vubec
published: true
post_date: 2004-04-13 12:00:00
---
<p>
V Cannes jsem byl na několika presentacích firem, které se chlubily svými software pro GPS a AGPS. Připomínám, že A-GPS je asistované GPS, kdy hrubé zaměření polohy provede mobilní síť podle základnových stanic a polohy mobilu vůči nim, tento údaj je předán klasickému satelitnímu GPS a to tuto polohu zpřesní. Místo několika minut trvajícího prvotního určení polohy, jaké známe z klasických GPS, má AGPS přesnou polohu během pár vteřin, což je opravdu citelný rozdíl. AGPS se rozmáhá zejména v USA <EM>(kde&#160;musí mobil od roku 2006 poskytnout polohu při volání na 911)&#160;</EM>a CDMA2000 sítích, kam ho cpe ve svých čipech Qualcomm (pod názvem GPSOne, <A href="http://vucako.bloguje.cz/35111_item.php" target=_blank>jak poučuje zde Kamojedov</A>). K nám tahle technika ale jednou dorazí taky. </p>

<p>
V Cannes jsem to viděl v prodejní verzi například od Webrasky - v tom případě ale jen jako klasické GPS propojitelné se smartphone. Základní myšlenka byla ta, že GPS modul udává <IMG height=200 alt="GPS navigace na mobilu" src="/wp-content/uploads/gpsnavigace.jpg" width=200 align=right border=1>polohu a via GPRS se stahují mapové podklady a aktualizace podle toho, kde stojíte, takže samotný smartphone nemusí mít žádné mapy instalované. Psal jsem o tom (<A href="/zprava.html?cislo=27213">LBS - jsem k tomu spektický</A>)&#160;- celá ta hračka stojí stovky euro na pořízení a dalších deset euro chtějí měsíčně. Super, když to dostanete zadara na recenzi <EM>(jako že já to nedostal :)</EM></p>

<p>
Ale nyní se podívejme, <STRONG>jak je to ve skutečnosti</STRONG>. Stal jsem se totiž pesimistou v oboru osobního využití GPS. Sám GPS mám a prakticky ji nepoužívám. <STRONG>Pokud se totiž pohybuji někde v přírodě, nemám moc náladu sebou tahat GPSku s životností baterek 12 hodin</STRONG>, protože to znamená, že ji mám prakticky pořád vypnutou, aby se nevybila a zůstala životaschopná pro případ, "kdyby se něco stalo". Takže se orientuji dle mapy a kompasu (tam baterky jaksi nepotřebuji) a dle ukazatelů. </p>

<p>
I <STRONG>využití GPS samo o sobě je sporné</STRONG>. Když někam jdu v přírodě, zpravidla není podstatné, zda opravdu dojdu na Javorník, podstatné je to, že se projdu v přírodě. I kdybych se ztratil podle mapy a turistických ukazatelů, nejsem na Králově kameni zklamán, že jsem Javorník neviděl, protože kdybych ho mermomocí vidět chtěl, mohl jsem na něj vyjet autem. Autem se dostanete v ČR prakticky všude, v nejdrsnějším případě musíte posledních pětset metrů pěšky. GPS jako navigátor v ceně desítek tisíc neposkytuje žádnou větší zábavu a potěšení z výletu. </p>

<p>
Když si někde hrajeme na vojáčky a honíme se v terénu, pořádajíc tam nějakou bojovou hru, bývají GPS zakázány. Podstata takové hry není v tom zvítězit, ale dobře se pobavit a mít o čem pak při táboráku vyprávět, <EM>přičemž se rozhodně výše hodnotí historka, jak jste kvůli tomu volovi Pěňovi zakufrovali, neb měl mapu vzhůru nohama, než jak jste díky nejmodernějšímu GPS došli během dvou hodin k cíli.</EM> Kdo byl první je jedno a prakticky ihned zapomenuto, pokud se všichni dobře bavili a k tomu žádná GPS nepřispěje. </p>

<p>
Když potřebuji <STRONG>něco profesního</STRONG>, tedy dostat se někam pracovně, většinou je to do lokace, kterou znám, za klientem, se kterým jsem se setkal. Pokud je lokace zatím nenavštívena, je mi moje GPS <EM>(Garmin eMap) </EM>k ničemu, protože neumí vyhledávat trasu v ulicích, pouze ukazuje kurz, kterým mám jet <EM>(což není moc platné).</EM> Sestavení a navigaci po trase umí jen drahé GPS s cenou kolem 25 000 Kč, za tuto cenu ale mohu jezdit taxíkem po Praze tři roky každý den bez starosti o navigaci, anžto tu si taxikář obstará sám. A za tři roky budu svou GPS považovat za zastaralou, výrobce nebude poskytovat udpate atd - takže si mám koupit novou?</p>

<p>
Z toho všeho mi vyplývá, že <STRONG>počet situací, kde je GPS opravdu nezastupitelná, je až na výjimečné profese (vojáci, jachtaři, cesťáci do neznáma) velmi omezený</STRONG>. Pokud odmyslíte od využití GPS jako další krabičky, se kterou se pochlubíte kamarádům, můžete počítat s jeho užitím prakticky jen při&#160;návštěvě neznámého místa pracovně na dovolené či nějaké cestě, kam se potřebujete dostat včas. Kolik je to u vás případů? U mne jednotky ročně a to necestuji málo. </p>

<p>
A tím se dostávám k závěru zamyšlení. Abych za zjednodušení navigace u jednotek případů ročně kupoval techniku za řádově desítku tisíc korun a měsíčně platil další stokoruny paušálního poplatku, to mne ani nenapadne. Kolik lidí to napadne a pak budou zklamáni a kolik to opravdu využije? Jsem v tomto ohledu pesimista, neb GPS je pro běžné občanské použití dle mého soudu zbytečná technologie, argumenty jsem předestřel. Něco jiného je, když budu mít AGPS čip v mobilu zadarmo a nebudu platit žádný měsíční paušál, zaplatím pouze jednorázovou cenu, pokud službu opravdu použiju. Jenže kolik zaplatím? Zaplatím padesát korun za to, abych v Kašperských Horách zjistil, kde je ten penzion, kde spíme? Nebo se zeptám někoho místního? Nebo zavolám majiteli, ať mne navede?</p>

<p>
GPS je veliký business, který táhnou lidé, kteří GPS opravdu potřebují, nebo je nalákala možnost, že by ho potřebovali. Ti první se vybavují, ti druzí začínají být zklamáni a ti třetí, normální uživatelé, si nic takového za hromadu peněz pořizovat nebudou. <STRONG>Tak mne někdy napadá, zda se nestáváme otroky moderních technologií příliš snadno.</STRONG> Někdy se vyplatí zamyslet nad tím, zda nám nový technický produkt za vysoké náklady opravdu něco přinese, co tyto náklady ospravedlní. Zatím je to často jen uspokojení z toho, že máme novou hračku, novou technokrabičku a že jsme "in", když si to můžeme dovolit. U GPS jsem veliký pesimista ve věci jeho reálné hodnoty pro běžného uživatele.</p>

<p>
<EM>PS: Ano, vím, speciální aplikace: dohled nad vozy, jachtaři, navádění raket, vojáci. Těch se toto netýká. Jenže to nedělá z GPS masovou technologii.</EM> </p>
