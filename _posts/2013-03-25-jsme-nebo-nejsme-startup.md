---
ID: 2638
title: Jsme nebo nejsme startup?
author: Patrick Zandl
post_excerpt: ""
layout: post
oldlink: >
  https://www.marigold.cz/item/jsme-nebo-nejsme-startup
published: true
post_date: 2013-03-25 12:17:08
categories: [Energomonitor]
---
<p>Prý jestli je <a href="http://www.energomonitor.cz">energomonitor</a> startup. Nevím. Řadu znaků máme: přicházíme s něčím novým, začínáme z nuly a tak i rychle rosteme. Ambice. V jiném nejsme úplně typický tuzemský startup: přehoupnuti přes první desítku lidí, kteří na tom pracují. Záměrně nezřejmý záměr, kde budou peníze, ale jeho silné vědomí. Vlastní peníze, hodně a zase málo.</p>


<p>Vlastně jsem tu otázku pochopil, až když k ní bylo vyčítavě dodáno, že se málo družíme s ostatními startupy. Tož, to máte tak. Víme, co chceme. Víme, co děláme. Momentálně nechceme nahánět investory, ani nechceme uchvacovat lidi, kteří nebudou naši zákazníci. Chceme se soustředit na to, co potřebujeme primárně. Rozvíjet produkt v bodech, které ho prodávají. Zlepšovat samotný prodej. Připravovat body, které budou vydělávat. Zlepšovat logistiku - a logistika zboží vyráběného na dvou kontinentech není zrovna jednoduchá.</p>

<p>Odpověděl jsem, že proto. Řekl bych, že chceme klid na práci, kdyby nějaká část naší práce kdy probíhala v klidu … probíhá v kvasu, v neustálém tvoření a dynamice, jenže (snad) řízeně.</p>

<p>Prý bychom ale měli využívat zpětnou vazbu od komunity. Zjistit její názory. Potíž je v tom, že na startupových podujatích v Česku jsme jediní, koho energetika zajímá. Odezva je spíše na bázi toho, proč kombinujeme modrou a oranžovou barvu a to mi fakt připadá jako menší z našich problémů. Zapříst přínosnou debatu o odchylce v elektřině se daří výjimečně. Výměna zkušeností nám tu moc nepomůže. </p>

<p>A to je jedna vada řady takových startuperských podujatí. Málo se tu kombinuje starý a nový svět. Internetových lidiček je kolem hromada, ale naprostá většina byznysu je pořád ve starých komoditách a offline světě. Jestli mi dnes něco dává smysl, pak je to "onlajnizace" toho, co dosud není propojeno. Vymýšlet způsoby, jak dosud offline produkty a procesy pomocí internetu a chytrých postupů zrychlit, zlevnit, zefektivnit či zpříjemnit. Nejlépe všechno dohromady. A i takových lidí je tu velmi málo. Když jsou, potkám se s nimi nakonec tu a tam u kafe. Většinou v zahraničí, kde se tohoto postřehu dobrali a kde využívají rozměrů trhu a místní podpory k tomu, aby to zkoušeli.</p>

<p>Až bude akce, kde se bude výrobní šéf fabriky hádat s interneťákama o tom, zda by se mu výrobní linka neovládala lépe přes tablet či něčem podobně trendovém, dejte mi vědět. Rád si to přijdu poslechnout a vezmu si flašku whisky, protože střízlivět se bude na všech stranách :)</p>

<p>Na druhou stranu, buďme v klidu. Teď jsem byl na elektrikářském veletrhu Amper a tam je to zase to samé z druhé strany. Fabrika, která začla vyrábět něco na bázi toho, že podobné zařízení vyrábí pro průmyslové účely a říkala si, že to rozstřílí domácnostem, když to v <em>emerice</em> tak frčí. <em>Tušíte někdo, kde se to mohlo zadrhnout?</em></p>

<p>Akcí "starých" i "nových" firem je hodně. Zatraceně málo je těch "přeshraničních". Odlište se někdo, udělejte ji. Týpky, co by tam chtěli presentovat databázi babysitterek, nechte na baru. Nechte tam rafnout se taxikáře s maníkem, co programuje supercoool klon Uberu. Týpka, co prohlásí <em>"nechám si vyrobit ve fabrice dvacet prototypů našeho zařízen"</em> třeba s maníkem z Jablopcb. Aby všechny ty sny dostaly … jasné kontury … namísto poplácávání se. Je dobré někoho poplácat, pochválit, namotivovat ho ke startu. Ale teď to chce i něco dalšího. </p>

<p><em>PS: Možná mi nějaká akce tohoto formátu utekla. Omlouvám se, nechodím všude, nepročítám všechny programy, neříkám, že všechny akce jsou špatné, naopak mnoho z nich je dobrých, ale pro jiný segment trhu, než představujeme. Mě tu chybí tahle. Ale možná jsem zákaznická skupina sám pro sebe :)</em></p>
