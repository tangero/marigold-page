---
ID: 1707
title: 'Češi pěstují olej a&nbsp;nepoužívají LinkedIn'
author: Patrick Zandl
post_excerpt: ""
layout: post
oldlink: >
  https://www.marigold.cz/item/cesi-pestuji-olej-a-nepouzivaji-linkedin
published: true
post_date: 2005-07-05 09:05:20
---
<p>Včera jsem <a href="http://zpravy.idnes.cz/domaci.asp?r=domaci&amp;c=A050703_210457_domaci_bih">četl nějaký průzkum v MF DNES</a>, kde se o češích tvrdilo, že jsou to zaprdění peciválové  s charakterem rázovitých vidláků pěstující olej. Toliko názor lidí v zahraničí a zajímavé bylo, že čím bližší nám to byl soused, tím hůře nás viděl. </p>

<p>O něco později jsem hledal nějaké kontakty přes <a href="http://www.linkedin.com">LinkedIn</a>. Pokud tuhle službu neznáte, měli byste ji vyzkoušet, protože pokud někdy potřebujete někoho kontaktovat, dohledat, je to zřejmě ta nejlepší možnost, samozřejmě pokud jej osobně neznáte. </p>

<div class="rightbox"><img src="/wp-content/uploads/20050705-linkedin.png" alt="Síť v LinkedIn" width="250" height="154" /></div>LinkedIn je něco, jako Orkut – socioware. Ovšem striktně zaměřený na obchod. Napíšete si svůj profil, napíšete, kde všude a co jste dělal a přidáte lidi, které znáte. A pokud hledáte kontakt na někoho, zadáte do vyhledávání koho hledáte – třeba pozici ve firmě. A pokud dotyčnou pozici či člověka zná někdo z lidí, které znáte vy nebo zná někdo, kdo zná někoho kdo zná vás atd, můžete si projít profil toho člověka a případně si požádat o skontaktování s ním. Ti lidé, kteří vás znají, se pak za vás elektronicky zaručí, že jste smysluplný kontakt a má smysl vám věnovat pozornost. Má to svou výhodu – dotyčný kontakt už o vás něco ví a váš email nevyhodí do koše jen tak bez rozmyslu :)</p>

<p>LinkedIn používám samozřejmě pro hledání zahraničních kontaktů, s těmi českými si už nějak poradím. Zajímavá a důležitá je zde role uživatelů, kteří mají spoustu kontaktů, protože přes ně se dostanete nejdále a nejrychleji k cíli – říká se jim tradičně nody. Pokud si necháte vypsat české uživatele LinkedIn podle počtu kontaktů, které propojují, vedou zahraniční zaměstnanci firem v ČR.  Čestnou výjimkou je Roman Staněk následovaný Radovanem Janečkem a s odstupem také Zdeňkem Romankem a Ondřejem Bartošem. Zatímco Roman Staněk přímo (tedy v prvním kroku) propojuje 153 kontaktů,  Ondřej Bartoš 96 kontaktů. </p>

<p>Ačkoliv seznam českých uživatelů LinkedIn čítá více jak 2000 uživatelů, co jsem tak vysledoval známější jména, většinou se propojují jen v rámci ČR a zahraničních kontaktů mají pomálu. Oproti tomu zahraniční uživatelé mají kontakty rozprostřené po celém světě – někoho v LA, jiného v Singapuru, Wroclavi atd. </p>

<p>V čem je problém? Opravdu jsme takoví peciválové, nebo jen nepoužíváme LinkedIn? A i kdybychom jej používali, máme kontakty v zahraničí nebo se smiřujeme s tím, že známe jen lidi v Čechách a dál naše ambice nesahají? Prošel jsem pár profilů polských uživatelů a dlužno dodat, že i oni tam měli řadu kontaktů do zahraničí, takže jsme opravdu takovou peciválskou výjimkou? Nebo to nepoužíváme proto, že to neznáme či snad proto, že je to jen anglicky?</p>

<p>Na závěr:  <a href="http://www.linkedin.com">LinkedIn</a> není jediná služba podobného charakteru, je jich celá řada, ale tahle je zřejmě v business světě nejpoužívanější. A není jen na hledání kontaktů, ale i třeba na hledání práce v zahraničí, opět s tím principem osobního doporučení – můžete vyhledávat práce ve firmách, kde pracuje někdo, koho nějakým vztahem znáte, takže vás může doporučit. Chytré, vyzkoušejte. Abyste si přidali do profilu mne, stačí stisknout Add connections a vyplnit můj email Patrick.Zandl na marigold.cz
</p>

<p>!++20++!
</p>
