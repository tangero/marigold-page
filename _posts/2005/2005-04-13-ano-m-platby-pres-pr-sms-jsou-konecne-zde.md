---
ID: 1612
title: 'Ano, m-platby přes PR&nbsp;SMS jsou konečně zde'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ano-m-platby-pres-pr-sms-jsou-konecne-zde
published: true
post_date: 2005-04-13 07:38:00
---
<p>Poslední dva dny  na Lupě <a href="http://www.lupa.cz/clanek.php3?show=4066">vychází články věnované mikroplatbním systémům</a> a dneska je tam zmínka i o Pipeline. Nevěděl jsem, že nás autor vezme jako samostatnou kapitolku, takže jsem mu odpovídal spíše obecně, aby se trochu objasnilo, o co gou. Takže to nyní doplním o pár detailů prakticko informačního i skoro-reklamního charakteru. </p>

<div class="rightbox"><img src="/wp-content/uploads/20050413-mplatby.gif" alt="m-platby" width="76" height="77" /></div><b>M-platby na bázi PR SMS</b> jsou možnost nechat si zaplatit mobilem za cokoliv. Třeba za pizzu, za umytí auta, za stažení MP3 nebo přístup na web - oproti klasickým PR SMS, kde ihned operátor začal mávat fakturou s nápisem pokuta. Aby v tom byl trochu zmatek, T-Mobile poskytuje ještě M-platby přes T-Zones, kde se neposílá žádná SMS, jen se přihlašujete do T-Zones. O nich řeč nebude, o nich <a href="http://www.pipeline.cz/mplatby.shtml">píšeme zvláště zde</a>. </p>

<p>M-platby na bázi PR SMS nejdříve fungovaly u T-Mobile (prvenství si zasloužil), ke konci roku je rozjel i Oskar (plus mínus pár měsíců na testy) a nyní je zprovoznil i Eurotel. Pipeline původně nenabízela M-platby přes PR SMS prostě proto, že omezit je jen na jednoho či dva operátory mi nedávalo smysl. Nicméně od května je budeme mít v nabídce a to pro všechny operátory. <b>M-platbu přes PR SMS tedy provedou od května zájemci u všech mobilních operátorů. </b></p>

<p>Zatím budeme u M-plateb nabízet jedinou cenovou hladinu a to 50 Kč. Proč právě tuhle a proč ne více hladin? U levnějších PRSMS je tak mizerný výnos, že by poskytovateli nic moc nezbylo a je finančně citelně výhodnější uživateli dobíjet nějaký virtuální kredit na 5 přečtených článků, než ho nechat za každý článek (či co) platit 10 Kč. V součtu totiž poskytovatel obsahu dostane citelně více peněz a za tu chvilku programování kreditního úložiště navíc to stojí. Navíc řada obsahu prostě těch pade stát bude - hodinový přístup na "adult weby", support linka, příspěvek na váš oblíbený program. Co vás napadne. Nejvyšší cena za M-platbu je dnes 100 Kč, což bych zájemcům o tuto cenovou úroveň přeložil jako 2x 50 Kč :) Zjednodušeně: platba 50 Kč je zatím optimum. Proč nenabízíme více cenových úrovní? Protože z m-plateb je náš výnos zatím tak mizerný, že bychom nepokryli ani náklady na pořízení dalších cenových hladin. Každá je totiž v součtu ročně drahá, jak prase :(</p>

<p><b>M-platby mají brutální nevýhodu v tom, kolik jsou transakční náklady</b>. Na té padesátikorunové úrovni obchodníkovi zbude stěží polovina. Můžeme brečet, stěžovat si, poukazovat na to, že v Japonsku dostane obchodník devadesát procent, ale to je asi tak všechno, operátoři tak nastavili podmínky (a neco zbude i na mne). Dobrá rada: neprodávejte přes M-platby zboží, kde neutáhnete tak vysokou marži, proto prodej pizzy přes m-platby není zrovna to nejlepší. </p>

<p>Z výše uvedeného plyne, že m-platby jsou vhodné všude tam, kde jim lze odpustit vysokou marži na úkor pohodlného, anonymního a rychlého zaplacení menší částky. Přístup na web se zaplatí lépe přes m-platbu, než platební kartou, dokazují to četné průzkumy, protože řada uživatelů se prostě bojí kartu na málo známém webu použít, zatímco u M-platby je nějaký fraud na zákazníka velmi obtížný. </p>

<p>Takže pokud v hlavě nosíte nějakou myšlenku na nějakou takovou aplikaci, kterou byste rádi zpoplatnili, ozvěte se klidně nám <a href="http://www.pipeline.cz">do Pipeline</a> <i>(email patrick.zandl zavináč pipeline.cz)</i>. Konkrétní cenové podmínky se sice teprve tvoří, ale implementace m-plateb stejně není na pár minut a u zajímavých myšlenek můžeme zapřemýšlet i o snížení aktivačního poplatku ... :)
</p>
