---
ID: 1903
title: 'Broadband Fórum &#8211; rozhodujeme'
author: Noname
post_excerpt: ""
layout: post
oldlink: >
  https://www.marigold.cz/item/broadband-forum-rozhodujeme
published: true
post_date: 2005-12-21 23:36:53
---
<p><strong>Noname píše:</strong> Na serveru <a href="http://www.internetprovsechny.cz/">Internet Pro Všechny</a> jsem napsal své první pocity a názory na projekty, které jsme dnes dostali k hodnocení. Je to jen po letmém prolétnutí, tak po mě nechtějte nějaké pevné závěry, přesto si troufnu již teď prohlásit, že je to lepší než jsem čekal a že je tam vše v co jsem doufal a i něco více. Samozřejmě je tam i spousta nesmyslů, ale ty jsou myslím většinou zcela zjevné a nemají šanci.</p>

<p>Můj závěr je tedy takový, že věřím v úspěch tohoto dotačního titulu a stanovil jsem si interně takové jednoduché měřítko, podle kterého naši práci za rok ohodnotím. Cílem je rozvoj vysokorychlostního internetu v roce 2006. Věřím, že za rok bude v ČR dvojnásobná průměrná rychlost uživatelů internetu, dvojnásobný počet domácních uživatelů broadbandu a dvojnásobný celkový objem přenesených dat těchto uživatelů. Jinými slovy - za jeden rok se dosáhne více, než za všechny předchozí dohromady. Osobně věřím i v synergické efekty, které BBF přinese, dost bych se divil, kdyby třeba Telecom do února výrazné nezrychlil a nezkvalitnil ADSL služby, aby mohly být považovány za broadband a aby tedy do míst s ADSL nemohla dotovaná konkurence. Věříte, že se tyto cíle podaří naplnit?</p>

<p>P.S.: úplně offtopic, ale možná jste zaznamenali tiskovou zprávu MI, které se chlubí "analýzou jedné renomované britské společnosti", podle níž Česká Republika udává tempo v rozšíření Internetu po boku třeba Velké Británii. Jak asi správně tušíte, pravda je úplně jiná, ona "renomovaná" britská společnost existuje půl roku, nikdy nic jiného nevydala, a je dotovaná britskou vládou, navíc po detailním pohledu na celou zprávu vyplývá, že tato společnost si zjevně za pojmem "udávání tempa" představuje být na chvostu a snažit se z toho vyhrabat. A já hlupák vždy při sledování běžeckých závodů považoval za toho kdo udává tempo toho prvního. Ostatně <a href="http://www.internetprovsechny.cz/clanek.php?cid=148">detailně to na IPV rozebíráme</a>, tak se pobavte. Vím že občas musí P.R. oddělení projevit svou činnost, ale zas by se to nemělo dělat tak, aby ze sebe dělali hlupáky.</p>
