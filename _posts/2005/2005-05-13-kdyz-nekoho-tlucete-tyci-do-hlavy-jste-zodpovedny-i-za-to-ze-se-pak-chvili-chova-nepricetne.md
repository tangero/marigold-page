---
ID: 1642
author: Patrick Zandl
layout: post
oldlink: 'https://www.marigold.cz/item/kdyz-nekoho-tlucete-tyci-do-hlavy-jste-zodpovedny-i-za-to-ze-se-pak-chvili-chova-nepricetne

  '
post_date: 2005-05-13 11:26:43
post_excerpt: ''
published: true
summary_points:
- Článek se nezaměřuje na zmlácení Berdára, ale na vztah Telecomu k médiím.
- Násilí železnou tyčí je nepřípustné; řešení sporů má být právní cestou.
- Zkreslené vnímání událostí ztěžuje objektivní posouzení bez důkazů.
- Otázkou je, proč se věří spíše pochybným svědkům než řediteli Telecomu.
title: Když někoho tlučete tyčí do hlavy, jste zodpovědný i&nbsp;za to, že se pak
  chvíli chová nepříčetně.
---

<p>Ukázalo se, že ne všem bylo zřejmé, co jsem článek o mediálním terorismu Telecomu včera chtěl říci. Záměrně jsem se v postu vyhýbal nějakému názoru na zmlácení G. Berdára a jeho následnou střelbu a článek byl opravdu jen o tom, jaký tlačí Telecom vztah k médiím. Ani si nemyslím, že by to Berdárovi patřilo, ani si nemyslím, že všechno bylo tak, jak popisuje. </p>

<p><strong>Především:</strong> nechci žít ve státě, kde je běžné vyrovnávat si účty železnou tyčí. Je-li Berdár špatný ředitel, má být vyhozen nebo zavřen do basy (pokud kradl nebo jinak porušil zákon). Je-li dobrý, přejme mu hromadu peněz a společenské prestiže i malý zámeček. O base nechť rozhodne soud, o financích akcionáři firmy, protože ti ji vlastní. Měřítkem pro nás asi bude to, jak se k řediteli zachová Telefonica, protože to je první skutečný soukromý vládce Telecomu po delší době. Rozhodně ne nějaká samozvaná partička, která zúčtuje po svém.</p>

<p><strong>Podruhé:</strong> o celé události všichni víme jen zprostředkovaně. Všichni včetně přímých účastníků, protože vás mohu ujistit, že ani ten, kdo někoho mlátí tyčí, ani ten, kdo jí je mlácen, si takovou událost později nevybaví nezkresleně. Pokud událost nezachytí kamera, můžeme se jen dohadovat a pokud nezůstanou nějaké detailní stopy, může nejistota přetrvat na věky. </p>

<p>P<strong>otřetí: </strong>zdůrazním to, co jsem řekl a zopakuji hezkou myšlenku, kterou uvedl J.X. Doležal <a href="http://lidovky.centrum.cz/archivln/clanek.phtml?id=354095">(Lidovky)</a>: <i>"Když někoho tlučete tyčí do hlavy, jste zodpovědný i za to, že se pak chvíli chová nepříčetně. Je to zákonitý důsledek bití do hlavy." </i></p>

<p><strong>Počtvrté (a to mi přijde na tom všem asi nejvíce hodno zamyšlení): </strong>jak to, že věříme více výpovědi dvou chlapečků, kteří řídili nelegálně vozidlo a měli v sobě pár pivek plus jeden flastr za krádeže nafty z traktoru? Proč nás více nepřesvědčují slova generálního ředitele přední české společnosti? Co se stalo, že máme takto zpřeházenou kredibilitu a víru? Co že věříme tomu, že svědectví nějakého vinárníka, který si vzpoměl na ty dva chlapce ve své herně, nebylo zezadu sychrováno pětitisícovkou od těch dvou potenciálních nájemných zabijáků nebo slibem vypálení herny? Je to proto, že zmíněný mocný muž má prazvláštní pověst co se chování ke spolupracovníkům (=spoluobčanům) týká a proto věříme tomu, že to mohl udělat tak, jak ti dva popisují? Nejde dobře řídit Telecom (a myslím si, že GB ho dobře řídí, co se krátkodobých výsledků týká), aniž byste se při tom chovali takhle prazvláštně (když to mám říct decentně)?</p>

<p><strong>Popáté: </strong>děkujme hvězdám, že jsme my sami nebyli takové zkoušce vystaveni.
</p>