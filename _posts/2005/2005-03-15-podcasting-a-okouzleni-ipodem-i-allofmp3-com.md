---
ID: 1579
author: Patrick Zandl
layout: post
oldlink: 'https://www.marigold.cz/item/podcasting-a-okouzleni-ipodem-i-allofmp3-com

  '
post_date: 2005-03-15 08:52:19
post_excerpt: ''
published: true
summary_points:
- Lupa článek pojednává o podcastingu a jeho výhodách s iPodem.
- iPod s velkou kapacitou umožňuje mít oblíbenou hudbu neustále s sebou.
- AllOfMP3 nabízí levné MP3 a online poslech hudby, což autora okouzlilo.
- Nízká cena hudby na AllOfMP3 vedla autora k masivnímu nákupu hudby.
title: "Podcasting a okouzlení iPodem i AllofMP3.com"
---

<p>Na Lupu jsem před týdnem napsal článek o podcastingu, dneska se na něj konečně <a href="http://www.lupa.cz/clanek.php3?show=4002">dostala řada a vyšel</a>. Podcasting je zajímavý způsob, jak dostat MP3 soubory na MP3 přehrávače a plně se tu ukazuje to, proč mimochodem mám tak rád iPoda. iPod je hezky promyšlený a provázaný systém, takže zatímco na jiný MP3 přehrávač si musíte MP3 z podcastingu nahrávat ručně, na iPod se vám synchronizují automaticky po připojení iPodu k počítači. Je podcasting nová vlna, která ostře zavaří všem aktivitám snažícím se protlačit MP3 do mobilů? Může tlačení MP3 skrze pomalé mobilní sítě konkurovat podcastu? Já nepodceňuji hybnou sílu mobilních operátorů a firem, na druhou stranu Apple má podobnou hybnou sílu a jestli někdo v Apple nepracuje na zaintegrování podcastu do jádra iTunes, ukousnu sluchátka svého iPodu :)</p>

<p>O víkendu jsem si také řádně užíval druhé silné stránky svého iPodu (mám Mini se 4GB diskem). Kapacity. Uvědomil jsem si, že všechna svá CD, která mám rád, na něm mám (jestli jste větší riper, kupte si verzi se 40GB diskem, tam se vejde už ledasco. Když jdu po ulici, nemusím zasakrovat, že jsem si nenahrál Čechomor sebou. Mám ho. Přijde mi chuť na Verdiho nebo snad Kryla, Scorpions nebo Ramsteiny? Všechno mám sebou. Zatímco MP3 přehrávače se 128 MB paměti byly málo a nebavilo mne s nimi laborovat, s velkokapacitním iPodem není proč laborovat. Jednou nahrajete a pak používáte ...</p>

<p>Do třetice jsem se nechal definitivně okouzlit ruským shopem s MP3 <a href="http://www.allofmp3.com/">nazvaným AllOfMP3</a>. Za dva dolarové centy si tu můžete stáhnout jedno mega hudby, velkou část skladeb si můžete nechat online překódovat do bitrate (a tedy i délky), která vám vyhovuje. A zadarmo si přes jejich Explorer můžete poslouchat co chcete a jak dlouho chcete. Takhle se má prodávat hudba. Já, který jsem si nikdy nekoupil online hudbu (jen CD), jsem si stáhnul už za tisícovku hudby. Když vás jedno album stojí zhruba třicet korun, neváháte tolik nad tím, co stahujete a prostě si vybíráte, stahujete, kopírujete do iPoda po libosti. Nakonec jsem tu utratil nejvíce peněz za hudbu v posledních několika letech, protože třeba za loňský rok jediné CD, které jsem si koupil, byl Landův remake Kryla, na který jsem byl zvědavý. Tři kila za rok oproti tomu jeden litr za víkend (a ještě mám dalších pár korun kreditu volného) - hudba by se prodávala, ale je to jen o ceně. Nevěřte těm, kteří říkají, že je tomu jinak. Jděte si na <a href="http://www.allofmp3.com/">AllOfMP3</a> a užijte si cenu, která má smysl. Platit 30 Kč za skladbu jako na iTunes smysl opravdu nemá. Nebo víte co? Možná má. Možná bych si od toho kterého zpěváka stáhnul za 30 Kč jen tu jeho nejlepší skladbu, maximálně dvě. Takhle si od něj stáhnu celou diskografii, dám za ni necelá dvě kila a jsem spokojený. A ve výsledku jsem utratil i více peněz, což je to, o co tu kráčí. Ani hudebníci by neměli chtít slevu zadarmo :)
</p>