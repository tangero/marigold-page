---
ID: 1677
title: 'Některé drobné změny u&nbsp;operátorů mi unikají'
author: Patrick Zandl
post_excerpt: ""
layout: post
oldlink: >
  https://www.marigold.cz/item/nektere-drobne-zmeny-u-operatoru-mi-unikaji
published: true
post_date: 2005-06-09 08:18:00
---
<p>Nejde o nic zásadního. Spíš drobnosti, které člověku ztrpčují život a kterých se operátoři vzdali, aniž bych chápal, proč tak učinili. Ačkoliv chápu, že moje chápání není pro operátory příliš podstatné, na druhou stranu mám neodbytný dojem, že nejsem sám, kdo nechápe. Doufám, že mne chápete ;) </p>

<h3>U T-Mobile zmizel MMS editor z netu</h3>
<p>Tak především se u T-Mobile někdy v dubnu nenápadně vytratil z T-Zones program, který umožnil vytvořit si vlastní MMS zprávu – už ani nevím, jak se jmenoval. Kupodivu jsem ho hustě používal, protože jsem jím posílal lidem delší texty na mobil nebo komponoval Ditě přáníčka. Jistě, byla to flashová obludnost, ale docela hezká a proč ji sundali, když ji ničím nenahradili, opravdu nechápu. Nota bene, když jsem všechny ty odeslané MMS zprávy platil, nic nebylo zadarmo. Jak dneska pošlete MMS zprávu z internetu u T-Mobile? Nevím – nijak. </p>

<h3>Konfigurace přes SMS chcípla</h3>
<p>Druhou kravinu, kterou bych T-Mobile přičetl do skupiny nepochopených akcí, je zrušení konfigurace služeb vyžádáním přes SMS. T-Mobile nasadil moc hezký konfigurátor služeb, který vám na webu pomůže nakonfigurovat MMS, WAP atd  a doručí konfiguraci přes SMS. Funguje to pro prakticky každý model a moc hezky, což o to. Jenže když jste zrovna někde na cestách a zjistíte, že zrovna MMS nemáte na novém mobilu nakonfigurované, jste nahraní, protože na web se nedostanete (a zase je potřeba podpora flash a scriptování, takže z Nokia 9500 jste taky v háji). Na tohle kdysi u T-Mobile existovala konfigurace přes SMS tak, že jste si poslali dotaz na SMS centrum a přišla vám konfigurace. Chodilo to pro Ericsson a Nokia telefony a pár dalších. Od zavedení Konfigurátoru ale T-Mobile služby zařízl a vrací jen odkaz na Konfigurátor a nefungují. Pokud jste na cestách, máte pech – buďto si sednete k netu nebo si zavoláte na helplinku a musíte si  nastavení provést ručně podle toho, co vám nadiktuje helplinka. Zejména když voláte z roamingu, potěší vás to.  </p>

<h3>Názvy datových služeb Eurotelu</h3>
<p>Eurotel změnil názvy datových služeb snad třikrát za poslední dva roky a to už je na mne trochu moc. Vyhledat službu, kdy se připojujete přes CDMA, chce detektivní um. Je to Internet Doma, Internet Mobil nebo Internet Pro či snad Kombi – až maličký nápisek <a href="http://www.eurotel.cz/jnp/cz/internetConnection/view/cz-internetConnection-internet4All-_pro-_01.html">na konci stránky</a> vám řekne, že jste konečně našli to pravé: <i>Pro službu Internet Pro potřebujete ADSL nebo CDMA modem, notebook či PDA s podporou WiFi.</i> Opravdu je to tak pro lidi přehlednější? Nebylo by lepší ponechat nebo alespoň zvýraznit technické názvy služeb jako GPRS, EDGE, WiFi, ADSL, které už řada lidí zná a navíc jsou ty názvy kompatibilní napříč výrobci? Co vám řekne prodejce, když budete chtít přístroj kompatibilní s Eurotel Internet Pro? Chytne se akorát firemní prodejna Eurotelu. </p>

<h3>
Platnost MMS jsou tři dny</h3>
<p>MMS zpráva stojí u všech tří našich operátorů kolem deseti korun. V poslední době jsem například posílal svému otci do Říše MMS fotku dcery a tu desetikačku bych rád obětoval. Až na to, že otec má telefon u Vodafone a do sítě Vodafone nedoručí MMS zprávu ani T-Mobile ani český Vodafone. Vždy přijde jen SMS a v ní české oznámení, kde a jak si může MMS zprávu vybrat. Platnost uložení MMS zprávy na serveru jsou pouhé tři dny. Fujho – emailové služby zdarma ukládají emaily bez omezení a operátoři za desetikačku nejsou schopni téhož? Stalo se, co se stát muselo – otec se přihlásil po třech dnech na net (dřív to nešlo) a dostal luxusní českou informaci, že má smůlu. Fakt super služba. </p>

<p>Tož, to jsou tři příklady služeb, které jsou podle mne divně uspořádány, přičemž zachování či zvýšení funkčnosti vlastně nevyžadovalo další investice. Jaké metafyzické pochody k nim operátory přiměly, mi zůstává stále záhadou a pátrání po jejím vyřešení zůstavím příštím generacím…
</p>
