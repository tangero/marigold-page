---
ID: 1563
author: Patrick Zandl
layout: post
oldlink: 'https://www.marigold.cz/item/mobilni-internet-za-pausal-detekce-operatorskych-problemu

  '
post_date: 2005-03-04 07:45:00
post_excerpt: ''
published: true
summary_points:
- Paušální mobilní internet v Evropě a USA měl datová omezení.
- České nelimitované připojení bylo v zahraničí překvapivé a nepochopitelné.
- Mobilní paušál zatěžuje sítě a komplikuje zisk z datových služeb.
- Zrušení datového paušálu by poškodilo PR, ale situace se zlepší do roku 2010.
title: Mobilní internet za paušál -  detekce operátorských problémů
---

<p>Když mobilní operátoři představili mobilní internet za paušál, dokonce jsem měl chvíli dojem, že tohle nemůže vydržet dlouho. Pokud britský Orange dává internet za paušál, myslí tím 100 MB dat, v lepším případě u 3G sítě 500 MB dat v ceně a na veliké reklamě to má napsáno maličkým písmem jako dodatek k tomu, abyste věděli… </p>

<p> V amerických sítích bývají o něco štědřejší a někteří operátoři o limitu nemluví vůbec. Když se jich zeptáte proč, tak proto, že uživatelé většinou přenesou nějaké "rozumné" množství dat typu půl giga. Zejména proto, že je nenapadne používat připojení přes mobil jako náhradu fixního připojení, každý uživatel se s chutí doma přepne na DSL a v práci na pevnou linku. </p>

<p>U nás je situace nečekaně jiná a v Cannes byly české zkušenosti s nelimitovaným připojením trvalým námětem k rozhovoru. Snad tedy až na nechápavé pohledy, proč uživatelé používají drahé GPRS a ne DSL, než se jim vysvětlilo, kdo je česká žába na prameni. </p>

<p>Mobilní paušál má pro operátory dva základní problémy. Za prvé představuje značnou zátěž pro síť a to za fixní cenu. Zkušenosti z "GPRS atraktivních" lokalit ukazují, že uživatelé jsou schopni zkonzumovat prakticky libovolnou přípojnou kapacitu rádia. Nevadilo by to, pokud bychom neuvážili, že operátoři chtějí tlačit i jiné datové služby, než jen pouhé připojení, především pak služby, kde je větší výnos při nižší zátěži na síť a kde je větší přidaná hodnota operátora. Ve vytížených lokalitách je používání aplikací jako stahování videa do mobilu utrpením. Nabídka služeb s přidanou hodnotou založených na datech je tím dost limitována a pokud je uživatelé používají, mohou být značně zklamáni. </p>

<p>Druhým problémem je účtování obsahu. U operátorů je zvykem (ne nijak automatickým) dávat třetím stranám poskytujícím obsah skrze mobilní síť část z výnosů, které uživatelé takového obsahu přinesou operátorovi. Dokud se třeba WAP účtoval po kilech, bylo to jednoduché, jak spočítat, kolik peněz dostane poskytovatel obsahu. Jenže když je WAP zahrnut v paušálu, jak stanovit provizi pro poskytovatele obsahu a jak zabránit tomu, aby si nakoupením dvaceti nelimitovaných karet vygeneroval libovolnou provizi? Některý operátor  sáhne k modelu výnosového stropu, jiný nezahrnuje WAP do neomezeného tarifu. </p>

<p><strong>Jak z toho ven?</strong> </p>

<p>Dříve jsem se domníval, že mobilní operátoři budou postupem času muset přistoupit ke zrušení datového paušálu nebo jeho drastickému omezení. Pak jsem si uvědomil, že negativní PR, které by si tím udělali, by je jistě moc nepotěšilo a také má svoji cenu. Navíc oněch 30 000  x cca 700 Kč měsíčně je hezká čtvrtmiliarda Kč výnosů ročně a na otázku, zda by operátorovi tutéž sumu přineslo mobilní video, lze rovnou odpovědět záporně. Díky paušálu za mobilní připojení tedy budeme v určitých směrech před trhem a v jiných zase za ním a situace se bude vyrovnávat až někdy do roku 2010, kdy dojde k přirozené generační obměně (nové mobily, nové sítě). Uživatelé budou mít již dostatek alternativních možností jako je DSL, CDMA, Flarion či WiMax a kapacita mobilních sítí se rozšíří přechodem k 3G/WCDMA, takže se uvolní prostor i pro služby s přidanou hodnotou.
</p>