---
ID: 1862
author: Patrick Zandl
layout: post
oldlink: 'https://www.marigold.cz/item/rychtyg-tsechis-flejmkrig

  '
post_date: 2005-11-03 09:24:31
post_excerpt: ''
published: true
summary_points:
- Blog CMS odstranil copyrighty původního redakčního systému Nucleus, což vyvolalo
  ostrou diskusi.
- Radek Hulán, autor Blog CMS, neúspěšně obhajoval copyrighty a čelil kritice vývojářů
  Nucleusu.
- Hulán obvinil Davida Grudla z krádeže myšlenky Texy, editoru textu.
- Hulán pohrozil žalobou uživateli Cheese za kritický názor na jeho jednání.
title: "Rychtyg tšéchiš flejmkríg"
---

<p>Milý občane Říše, pokud jsi si někdy myslel, že Protektorát Čechy a Morava je opožděný v ochraně autorských práv, přinášíme vám zaručeně exklusivní, živou a autentickou zprávu o tom, že tomu tak skutečně není a že uvědomění Tschechen je na úrovni, kterou by leckterý volksgenosse mohl závidět. </p>

<p>Všechno začalo vcelku nenápadně článkem na La Trine věnovaném výhodám a nevýhodám otevřeného software - <a href="http://www.dgx.cz/trine/item/open-source-vs-closed-source-i">Open Source vs. Closed Source I</a>. Článek zmínil i jiný článek, kde se poukazuje na fakt, že z Open Source lze vyhodit copyright někoho a nahradit je vlastním a nenápadně se poukazovalo na Blog CMS. A v diskusi se strhla mela. David Grudl, autor La Trine, článek i diskusi následně rozštěpil, protože s původním článkem neměla diskuse už nic co dělat a vznikl nový článek <a href="http://www.dgx.cz/trine/item/proc-zmizely-copyrighty-z-blog-cms">Proč zmizely copyrighty z BLOG:CMS</a> - doporučuji k prostudování včetně husté diskuse. Mezi Radkem Hulánem na jedné straně a prakticky všemi ostatními diskutujícím se strhla hádka přes tři stovky příspěvků. </p>

<p>Zajímavé bylo, jak to argumentačně probíhalo. Radek Hulán vždy vytáhl nějaké tvrzení, které záhy diskutující velmi přesvědčivě rozcupovali. Základní problém totiž je v tom, že Blog CMS je z části založený na původním redakčním systému Nucleus. Jenže z těch původních částí zmizely odkazy na původního tvůrce v podobě, v jaké je vyžaduje licence. Vyhození copyrightů z Blog CMS ovšem R. Hulán tak vytrvale popíral, až se prohlídkou zdrojáků se ukázalo, že během změny verzí svého systému se opravdu copyrighty vypařily. Jak, není známo a zatímco R. Hulán je tam stále vidí, ostatní nikoliv. </p>

<p>Další vtipný moment debaty byl argument, že vývojáři Nucleusu jsou se zdrojáky a copyrighty v pohodě. R. Hulána napadlo si to <a href="http://forum.nucleuscms.org/viewtopic.php?t=9230">nechat potvrdit v konferenci vývojářů Nucleusu</a>, jenže to nebyl dobrý nápad. Většina diskutujících vývojářů zde zaujala v horším případě velmi odsuzující postoj s tím, že rozhodně nejsou odkazy a copyrighty v souladu s GPL, ti smířlivější soudili, že ať si s původním systémem dělá co chce, hlavně ať je to daleko předaleko. </p>

<p>Když se ukázalo, že jakákoliv obhajoba současné podoby copyrightů původního Nucleusu v Blog CMS je neudržitelná, započal frontální útok. David Grudl prý sám je humus, protože ukradl Textile a udělal z něj Texy. Z další diskuse vypadlo, že nikoliv zdrojáky, které by přebarvil podle sebe - ale myšlenku. Texy, program napsaný D. Grudlem je totiž stejně jako Textile jednoduchý editor textů, jež převádí do formátu HTML na bázi zjednodušených značek. Fakt, že zjednodušené značky pro formátování se používají drahně let před Textile (pamatujete TeX?), zřejmě nevadil  možnosti označení za krádež a jelikož na La Trine v komentářích R. Hulán argumentaci projel na celé čáře, vrátil mu to na domovském serveru, kde může diskusi vhodně procenzurovávat: <a href="http://hulan.cz/blog/item/texy-od-dgx-jak-nedelat-business" rel="nofollow">Texy! od DGX - jak nedělat business</a>. Jak v diskusi poukázali diskutující citáty, ještě před nedávnem si přitom Texy pochvaloval.</p>

<p>Aby bylo ještě veseleji, do toho všeho se přidal Cheese se <a href="http://www.cheese.cz/blog/index.php/2005/11/01/well_deleted_copyrights_radek_hulan">svým (dle mého soudu kultivovaně sděleným) názorem</a>, za nějž mu <a href="http://www.cheese.cz/blog/index.php/2005/11/02/mit_nazor_je_nebezpecna_nemoc">R. Hulán pohrozil žalobou</a>, pokud jej nesmaže a neomluví se. Pro mne markantní výhodou této žaloby je, že jsem bezpracně zjistil jméno jednoho ze čtenářů Marigolda. </p>

<h4>Závěr - lze vůbec nějaký udělat? </h4>
<p>Jsem nestranný pozorovatel, pokud se to tak dá říci. Jednu stranu sporu znám více, než je mi milo a tu druhou málo. Oba programy používám a v případě toho jednoho je mi to opravdu, ale upřímně líto právě kvůli chování autora. Argumentačně to R. Hulán prohrál, protože všechny jeho argumenty byly zatlučeny do zemně silnějšími protiargumenty. Lidsky to prohrál, protože ani na to konto nebyl ochoten se omluvit za bohaté rozdávání sofistikovaných přídomků, nadávek a výhrůžek. </p>

<p>Ale flejmwár to byl fakt fajny. Taky se na zapadě neurodi, je tak?</p>

<p>PS: Jen pro pořádek připomínám, že příspěvky R. Hulána jsou na Marigoldovi mazány bez milosti a rozdílu jako spam (když nezapomenu ani já, ani script). </p>

<p>PPS: Nedávno jsem měnil bydliště. Všechny žaloby je nově třeba podávat k soudu pro Prahu 4, nikoliv pro Prahu 5, jako tomu bylo dříve.
</p>