---
ID: 1874
title: 'Tisková zpráva: Internetový mikroplatební systém Pipay.cz a&nbsp;MT SMS'
author: Patrick Zandl
post_excerpt: ""
layout: post
oldlink: >
  https://www.marigold.cz/item/tiskova-zprava-internetovy-mikroplatebni-system-pipay-cz-a-mt-sms
published: true
post_date: 2005-11-23 19:33:43
---
<p>Hotovooooooo....</p>

<p>Praha, 23.11.2005: Společnosti Pipeline a Wirenode společně spouštějí mikroplatební systém <a href="http://www.pipay.cz">Pipay.cz</a>  určený ke zpoplatňování digitálního obsahu. Pipay je první službou svého druhu, která umožňuje komukoliv a zdarma přijímat SMS platby. Provozovatelé webových služeb a tvůrci tiskovin mohou nynítímto novým způsobem začít své služby zpoplatňovat.</p>

<p>Hlavními výhodami Pipay jsou jednoduchost používaní, bezpečnost jak pro poskytovatele obsahu, tak pro platícího zákazníka, rychlé a bezplatné zprovoznění, vyřešené právní a účetní hledisko. Platit pomocí SMS může každý až do výše 79 Kč. Celý systém může provozovatel ovládat pomocí svého internetového prohlížeče.</p>

<p>Prvním projektem, který zpoplatnění přes Pipay přichystá, jsou <a href="http://www.palmknihy.cz">Palmknihy.cz</a>, největší český web distribuující digitální knihy. <em>„Pipay nám umožňuje jednoduše zpoplatnit knihy, u nichž autoři nedali svolení k šíření zdarma,“</em> říká provozovatel Palmknih Jiří Vlček. <em>„Původně jsme zvažovali zpoplatnění přes platební karty, ale ukázalo se, že lidé se oprávněně bojí čísla svých karet dávat všanc internetu kvůli platbě pár korun. U platby přes mobilní účet takové obavy nemají. Mobil mají vždy u sebe, takže platba je pro ně jednoduchá a rychlá. Navíc integrace platebních karet je drahá a zdlouhavá. Pipay jsme zprovoznili během několika hodin a i když provize jsou podstatně horší, než u platebních karet, můžeme snadno a rychle vyzkoušet, zda náš obchodní model má vůbec smysl.“</em></p>

<p>Služba Pipay je společným projektem Pipeline a.s., předního českého agregátora mobilních služeb a společnosti Wirenode, zaměřené na vývoj mobilních aplikací. Spojením robustního technického řešení firmy Pipeline pro odbavování mobilních plateb a uživatelsky jednoduchého a přívětivého řešení Wirenode tak přichází na trh široce dostupná služba pro zpoplatňování internetových služeb. </p>

<p>Pokud by se některým provozovatelům služeb zdálo Pipay příliš jednoduché a omezující, mohou vždy přejít na původní platformu GinDjin nabízející větší propustnost, škálovatelnost a neomezené možnosti zpracování mobilních plateb i textových zpráv, výměnou za výrazně náročnější a obsáhlejší implementaci. </p>

<p>MT SMS</p>

<p><a href="http://www.pipeline.cz">Pipeline a.s.</a> také oznámila dostupnost služeb MT SMS, tedy Mobile Terminated SMS, krátkých textových zpráv účtovaných nikoliv odesílateli, ale příjemci. MT SMS se používají pro periodické placení mobilního obsahu, kdy si uživatel například objedná odběr zpráv, obrázků, chatu nebo jiných informací a za každou jemu došlou SMS zprávu zaplatí určitou částku. </p>

<p>U služeb MT SMS se dbá na ochranu zákazníka, tedy na to, aby byl včas a pravdivě informován o platbě za služby a o jejich charakteru. Pipeline očekává, že službu MT SMS počátkem roku 2006 doplní také do Pipay pro zajištění periodických plateb za obsah, zákazníkům na platformě GinDjin je služba dostupná již nyní.
</p>
