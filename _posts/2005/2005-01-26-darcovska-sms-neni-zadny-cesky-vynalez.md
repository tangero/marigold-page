---
ID: 1493
author: Patrick Zandl
layout: post
oldlink: 'https://www.marigold.cz/item/darcovska-sms-neni-zadny-cesky-vynalez

  '
post_date: 2005-01-26 08:28:28
post_excerpt: ''
published: true
summary_points:
- Dárcovské SMS nejsou český vynález, podobné systémy existují v mnoha zemích.
- Dárcovské SMS jsou transpozicí PR SMS s větším výnosem pro pořadatele.
- V zahraničí se dárcovské SMS využívají spíše pro výjimečné události.
- Český model s trvalou organizací pro dárcovské SMS je ve světě spíše unikát.
title: Dárcovská SMS není žádný český vynález
---

<p>Ohledně dárcovských SMS jsem byl osloven několika novinami, zda bych o nich něco nenapsal. Vždy jsem to zahrál do autu, protože se přiznám, že se necítím na to psát někam veřejně o službě, kterou technicky zajišťuje můj konkurent. Nebylo by to halal. Jenže v poslední době toho o dárcovských SMS bylo napsáno tolik, že si alespoň na vlastním weblogu neodpustím pár úprav. Už proto, že na kampaň o výjimečnosti a českém vynálezu naletěli i tací profíci, jako Jiří Peterka (<a href="http://www.lupa.cz/clanek.php3?show=3889">zde na Lupě</a>) nebo <a href="http://zpravy.idnes.cz/domaci.asp?r=domaci&amp;c=A050110_161815_domaci_ton&amp;t=A050110_161815_domaci_ton&amp;r2=domaci">iDNES</a>.</p>

<p>Tak předně - <b>nelze hovořit o žádném vynálezu</b>. Dárcovská SMS je jen transpozice normální PR SMS, jen s tím rozdílem, že je zde větší výnos pro pořadatele. A PR SMS tu již pár let máme. Jde tedy jen a pouze o použití mechanismu PR SMS na věc, která se sama o sobě nabízela. Je samozřejmě prospěšné a náročné ji prosadit, ale k žádnému vynálezu zde opravdu nedošlo. </p>

<p>A už <b>vůbec nelze hovořit o české unikátnosti celého mechanismu</b>. Dárcovské SMS existují v řadě zemí světa, jen se jmenují jinak, příkladmo SMS donations. Jen namátkou jsem se podíval, ve kterých státech místní operátoři pořádali SMS sbírky na oběti tsunami a našel jsem tyto země, přičemž seznam si nečiním nároky na úplnost seznamu: <i>Švédsko, Holandsko, Itálie, Norsko, Británie, Německo, Francie, Španělsko, Portukalsko, Řecko, Švýcarsko, Belgie, Turecko, Jižní Afrika, Singapur, Malajsie, Jižní Korea, Hong Kong, Austrálie, Kanada a USA.</i> A samozřejmě my. </p>

<p>Je pravda, že ne ve všech státech byla služba nabízena na jednotném čísle, někde kvůli drobným regulačním problémům měl každý operátor své (těžko by vysvětloval, jakto že na jednotném čísle nedává stejné podmínky, jako ostatním PRSMS partnerům, což u nás projde hladce - ostatní musí držet papulu), většinou se to ale podařilo sjednotit.</p>

<p>Například v <b>Británii</b> byla služba na jednotném čísle zřízena právě kvůli tsunami. Poslali jste SMS DONATE na 83321 a ve všech sítích (včetně 3G sítě 3) se odečetlo 1,5 libry. Do 25. ledna se vybral přesně milion liber. <a href="http://www.computeractive.co.uk/news/1160757">zdroj</a> </p>

<p>Další příklad je <b>Řecko</b>. Akci zde uspořádal nezávislý poskytovatel web a mobilních služeb <a href="http://atlantis.uoc.gr/">Atlantis Group</a>. Bylo jednotné čtyřmístné číslo platné pro všechny místní operátory a výnos dosáhl dvou milionů euro. Jednou SMS jste přitom posílali v přepočtu jedno euro. Celá akce měla podporu v televizi, kde běžel dvoudenní TV maraton se show, celkem se vybralo díky této akci 16 milionů euro (tedy včetně těch SMS). </p>

<p>Ve <b>Španělsku</b> akci pořádal Červený kříž, použily se standardní PR SMS (stejné číslo pro všechny operátory), akce běžela na místní stanici Antenna 3. Jedna SMS přispěla 90 eurocenty, přes SMS se vybralo celkem 8 030 961 euro, přitom za první dva dny už rovné 4,5 mil euro. Podrobnosti španělsky na <a href="http://www.antena3.com/a3tv2004/servlet/GestorWeb?opera=getFicha&amp;idPag=381&amp;dest=/web/html/ficha/index.jsp">webu Antenna</a>.</p>

<p>V seznamu by se dalo pokračovat. Austrálie vybrala přes SMS 15 milionů dolarů, Holandsko 2,2 milionu - a další a další. </p>

<p>Na druhou stranu je ale také pravda, že ve světě většinou takováhle dárcovská akce neběží celoročně, ale je zřizována jen pro výjimečné případy (jako je Tsunami, novoroční Unicef příspěvky atd), nebo je poskytována jako služba agregátorům. U nás na to máme samostatnou organizaci a Fórum dárců. Pokud jste si procházeli <a href="http://www.ebanka.cz/tran_uct/500400.html">transparentní účet u eBanky</a> (mimochodem skvělá služba eBanky), asi jste nepřehlédli, že příspěvky na konta jiných projektů, než jsou Tatry a Tsunami, jsou v měsíční výši několika stokorun. I to je důvod, proč jinde ve světě na to nezřizují trvalé a speciální organizace; jejich provoz by pohltil vybrané peníze. Pokud jste německá katolická charita a chcete si zřídit dárcovskou SMS, vyjednáte si to s místním PR SMS agregátorem, ten zajde za operátorem, předloží doklady, že jde opravdu o dobročinnost a operátor mu dá lepší share na tenhle projekt (a zabije agregátora, když nedodrží podmínky). Přijde mi to smysluplnější, protože to umožňuje jistou konkurenci i v dobročinnosti - agregátor se může vzdát svých zisků a celou záležitost provozuje zdarma, aby projekt ještě více podpořil. Což třeba u nás není.</p>

<p>Výsledek: valná většina novinářů, kteří o dárcovských SMS psali, se nechali nachytat na mýtus o české výjimečnosti projektu, někteří sedli přímo na špek tvrzení, že je to český vynález. Není to ani výjimečné, ani vynález, je to služba, jaká v řadě zemí funguje při příležitosti podobných katastrof a za vcelku smysluplných podmínek. Službu jsme tak mohli exportovat pouze na Slovensko, kde místní operátoři do té doby měli na podobné akce každý vlastní metody a také se jim zazdálo, že způsob dárcovství by bylo vhodné sjednotit. Jinde ve světě jsme zaujali snad jen tím, že máme speciální fóra zřízená pro takové služby. Že by v tom bylo spatřováno nějaké unikum, se říci nedá - spíše je to otázka, z jakých peněz se takové fórum platí a zda při běžných celoročních doborčinnostech přes SMS nejsou výdaje vyšší, než výnosy. </p>

<p>Dobročinnou aukci má <a href="http://www.gsmworld.com/auction/">přímo i GSM Asociace</a>. Jen funguje jinak - přes SMS nabízíte, kolik zaplatíte za nějakou hodnotnou cenu a tyhle peníze pak půjdou z 3GSM kongresu v Cannes na účet Unicefu. Můžete dražit třeba  VIP lístek na Tour de France (startuje se na 4000 euro). Ale to už je něco jiného a dodávám to jen na spestření.</p>

<p>Na závěr bych rád dodal povinnou a obrannou větu: nejsem proti dárcovským SMS (ačkoliv sám jsem jimi nepřispěl), považuji to za užitečnou záležitost. Jsem ale proti tomu, že se presentují jako český vynález. Jednoduše a prostě to není pravda.
</p>