---
ID: 1559
author: Patrick Zandl
layout: post
oldlink: 'https://www.marigold.cz/item/platebne-karetni-estrada-v-delvite

  '
post_date: 2005-03-01 08:38:00
post_excerpt: ''
published: true
summary_points:
- Autor zažívá problémy s platbou kartou v Delvitě na Budějovické.
- Platby kartou v ČR jsou pomalé a často selhávají.
- eBanka zavedla povinné pomlčky v číslech bankovních účtů.
- Platba kartou se používá jako zdržení při balení zboží.
title: "Platebně karetní estráda v Delvitě"
---

<p>Někdy přemýšlím nad tím, zda za to opravdu může jen komunismus, že v používání elektronických peněz a peněženek jsme sto let za opicemi (opravdu jsem viděl v mnichovské zoo opici s platební kartou, jen jsem si nevšiml, zda byla na její jméno - mají takové opice i v pražské Zoo?).</p>

<p>Včera jsem nakupoval v Delvitě tady na Budějovické. Před sedmou, Delvita narvaná k prasknutí. Moje peněženka narvaná platebními kartami a bankovami euro, které jsem ještě nedal na účet po Cannes. Když došlo na placení, nabídl jsem svoji osobní kartu. Zaseklo se to. Jako vždy. Terminál byl nějak divně propojený s kasou, kasa se musela restartovat, aby mohl  naběhnout terminál, restart kasy může dělat jen přední pokladní, ta doběhla s vyplazeným jazykem a klíčkem na restart. Po pěti minutách konečně vylezl papírek, to už jsem chtěl platit eurem (to prý v Delvitě jde, nikdy jsem neměl odvahu to zkusit). Prchl jsem asi minutu před tím, než mne dvacetimetrová fronta za mnou lynčovala, za mnou hejno naštvaných lidí a někdo křičel, že si mám příště peníze vybrat z bankomatu. Pán o dvě místa za mnou tak šel pokorně učinit, aby ho nečekal stejný osud.</p>

<p>Kde je chyba? Na účtě mám peníze – tedy dost na to, abych blbý nákup za litr mohl pokrýt. Mám nejmodernější bankovní ústav. Mám zlatou platební kartu. Embosovanou. Neexpirovanou. Pamatuji si PIN i podpis. V čem je tedy problém? Proč na západ od Aše kartu autorizují bez problémů a během vteřinky? Proč to jen u nás drhne? Stává se mi to tak pravidelně, že i když platím platební kartou, raději u sebe mám peníze v hotovosti, protože mám hrůzu z toho, že někde ta platba kartou nedopadne... :(</p>

<p>A když jsme u těch bankodivení se. <strong>Chápete někdo smysl pomlček v čísle bankovního účtu?</strong> eBanka nedávno zavedla povinná oddělená políčka pro zadávání čísel v účtu s pomlčkou. Má to pro mne dvě nevýhody. Platební příkazy od účetní, které mi chodí v Excelu a kde stačí překopírovat přes Copy – Paste všechna data do příkazu, najednou musím pracně rozdělovat tak, abych se trefil do čísla před a za pomlčkou. Navíc řada firem udává svoje číslo účtu BEZ pomlčky a já musím počítat, kde by tak mohla být ta pomlčka, aby eBanka příkaz sežrala. Má to nějaký esoterický důvod, proč to eBanka změnila, nevíte někdo?
</p>

<p>Update: jinak musím prozradit, že platbu kartou používám jako vhodné zdržení při nakládání zboží. Většina hypermarketů totiž nemá takové ty dva oddělené prostory pro zboží po zaplacení na kase, takže zboží následujícího zákazníka se hrne k tomu vašemu a je to dost blbé. Když platím kartou, nemohou markovat dalšího zákaznika, dokud transakce neproběhne a ta minutka navíc mi umožní všechno sbalit do tašek. Ale čekat na to pět a více minut je opruz...
</p>

<p>Update 2: Na Geeklandii píše Roman Staněk, jak fungují karetně platební estrády v USA. <a href="http://geeklandia.blogspot.com/2005/03/paper-or-plastic.html">Trochu rozdíl, co...</a>
</p>