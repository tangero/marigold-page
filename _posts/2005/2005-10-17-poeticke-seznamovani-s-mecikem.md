---
ID: 1848
author: Patrick Zandl
layout: post
oldlink: 'https://www.marigold.cz/item/poeticke-seznamovani-s-mecikem

  '
post_date: 2005-10-17 10:33:17
post_excerpt: ''
published: true
summary_points:
- Mac Mini je pro autora vhodný pracovní nástroj, nikoliv objekt chlubení.
- Ergonomie Mac OS X je přirozenější než Windows, i pro konvertity.
- Dock v Mac OS urychluje spouštění aplikací a interakci s nimi.
- Mac OS má standardizované prostředí, usnadňující ovládání programů.
title: Poetické seznamování s Mečíkem
---

<p>￼￼￼Mám ho vybalený víkend a jsem nadšen. Je to něco  jiného, než Windows XP a zatím těžko soudit, nakolik jsem nadšen  z objevování nového a nakolik z toho, co jsem objevil, ale stejně  je to vhodná příležitost napsat několik prvních dojmů.</p>

<p>Na otázku, proč si koupit Mac Mini, je logická odpověď: proč ne.  Neměřím svůj počítač podle toho, zda má nejnovější  grafickou kartu nebo nejpřetaktovatelnější procesor mezi těmi  nejnepřetaktovávatelnějšími (28 znaků na slovo!). Můj  počítač má před sebou jiná kritéria, protože je to můj  pracovní nástroj, nikoliv nástroj k hospodskému chlubení. Což  znamená, že má vyhovovat především mně.</p>

<p>Stejně tak odmítám o počítači uvažovat striktně v rovině cena  - výkon. Kdybych takhle uvažoval, koupím si za auto místo Oktávky  Trabanta, protože je levnější, po Praze se s ním jezdí stejně  rychle a navíc se vám nikdo nelepí na zadek a ještě ušetříte  na pojistném. A co více, nekrade se. Jenže jsem chtěl něco, s  čím bych se cítil dobře.</p>

<p>To samé mám s počítačem. Jistě, mohl bych si koupit béžovou  kisnu, která by mi zabírala místo pod stolem a pro větráky bych  neslyšel vlastního slova. Asi bych ušetřil, možná bych měl  více vyrenderovaných polygonů za vteřinu a o pár tisíc kvéry do  eskvéelka navíc.</p>

<p>Jenže jsem chtěl něco, co by potěšilo jak oko, tak duši. Chvíli  jsem hledal mezi nejrůznějšími barrebone, ale nic, co by mne  oslovilo. A pak přišel Mac Mini  - Mečík. Je maličký. Když jsem  do něj strkal CD, přišlo mi, že bude bokem muset čouhat. Je  tichý, vrní v něm jen mechanika a i ta při psaní jen zřídka.</p>

<p>Mac Mini a obecně produkty Apple, jak jsem měl možnost je poznat,  jsou láska. Láska na první pohled, nikoliv chladný kalkul  převedený na Mips, Tflops a další veličiny.  Láska, kterou v  sobě můžete potlačit, ale nemůžete ji upřímně popřít, pokud  v sobě nemáte jen nenávist a žárlivost. Smysluplně reagovat na  nějakou flame-war odpůrců Maců nemá smysl, protože bez  pochopení lásky na jedné straně nemohou oba tábory hovořit  stejnou řečí.</p>

<p>Jiná otázka je, jestli přes tu všechnu lásku je Mac Mini vhodný  pro práci. Zkoumám to celý víkend a zatím mohu říci, že pro tu  moji ano. Zda pro tu vaši, musíte posoudit sami.</p>

<!--more--><p>S Mečíkem se musíte smířit s tím, že si nemůžete nainstalovat  každý software, který se vám zamane. Důvod je jednoduchý - jiný  operační systém. To také znamená, že neodchycené zavirované  přílohy donutí váš Mečík pokrčit pomyslnými rameni a i přes  vaše neumělé pokusy virus spustit a nainstalovat prohlásí, že  toho není možno.</p>

<p>Nechci mluvit o bezpečí a stabilitě, protože ačkoliv to je  důležité, není to to, proč si na první pohled Mečíka  zamilujete. Důvod je někde jinde. V naprosté ergonomii toho, jak se  s ním pracuje. Zatímco u Windows často nechápete, jak mohl autor  grafického prostředí použít tak zoufalý postup, u Mac OS X záhy  zjistíte, že se rádi necháváte vést celkovou myšlenkou  prostředí a i když jste pouhý konvertita z Windows a ve víře  jste se nenarodili, že je to po pár minutách přirozenější a že  nemáte chuť se vracet k předešlému způsobu. Ačkoliv Windows  jsou kopie pracovního prostředí Apple, je to kopie nedokonalá.</p>

<p>Základním pracovním prvkem Mac OS je „dock“ - bo neznám  oficiální překlad, říkám mu dok. To je ten pruh dole, pokud ho  nechcete dole, může být po stranách nebo zmizet, akorát nahoru ho  nemůžete nacpat, protože vršek je vyhrazen pro menu aplikací. V  doku máte aplikace, které jsou spuštěné - pak je pod nimi malý  trojúhelníček. Také zde máte aplikace nespuštěné, které  můžete kdykoliv klikem spustit. Jednoduše si můžete do doku  aplikace ke spuštění přidat - je to takový zrychlený způsob,  jak je spouštět.</p>

<div class="box"><img src="/wp-content/uploads/thumb-357197002.png" alt="Picture 2.png" width="350" height="262" /><a href="/wp-content/uploads/mms-357197002.png" title="Zvětšit tento obrázek" onclick="window.open('/wp-content/uploads/mms-357197002.png','Zvětšit tento obrázek','width=1024,height=768,directories=no,location=no,menubar=no,scrollbars=no,status=no,toolbar=no,resizable=no');return false">Zvětšit tento obrázek</a></div>
<p>Pokud po vás spuštěná aplikace vyžaduje nějakou spolupráci,  například potvrdit nějakou volbu nebo když vám přišla zpráva  do emailu či ICQ, aplikace v doku „hopsne“ - prostě poskočí  nahoru a může vydat nějaký zvuk, kterým upoutá vaši pozornost.  Můžete si klikem na aplikaci přepnout, vyřídit požadavek a  pokračovat v práci v původní aplikaci. K dokonalosti to dovádí  instant messagingový kecálek Adium, což je ta ikonka zelené kachny  vedle ikonky Skype. Kachna má nejrůznější výrazy podle toho, co  se právě v kecálkovi děje, například má zavřené oči, když  je kecálek offline a pokud mi přišla zpráva, drží kačena  bublinu se jménem, kdo mi píše. Aplikace v doku o sobě obecně  mohou dávat různě interaktivně vědět, například ikonka ananasu  napravo do Adium patří programu HandBrake určenému k ripování  DVD. Ta červená čára ukazuje, jak daleko je aplikace s ripováním  DVD - vidíte, že ho mám zhruba čtyři pětiny ripnutého.</p>

<p>Dok má i další zajímavé vlastnosti. Můžete na aplikace v něm  přetáhnout soubory a tím je spustit v patřičném programu,  zajímavé je ale i samotné spouštění programů z docku. Když  spouštíte program, ikonka opět hopsne a tím vám jasně indikuje,  že Mac vzal vaši žádost o spuštění programu vážně. Hopsne  vždycky, i když je systém sebevytíženější a to je důležité,  protože když máte spuštěnou řadu aplikací (třeba to ripování  DVD, které systém zatíží) a spouštite další velký program,  tak se mi u Windows často stávalo, že jsem nepoznal, jestli  počítač moje kliknutí pochopil a program spouští, takže jsem si  prohlížečů naspouštěl několik do zásoby a pak je shazoval.</p>

<p>Aplikace, která se nenarve do doku, je dostupná přes Finder, to je  ta ikonka ksichtíku zcela vlevo. Finder vám zpřístupňuje něco  jako skupiny složek - to, jak se programy a data presentují vůči  vám. Mám mírné podezření, že to moc nesouvisí s tím, jak jsou  data ve skutečnosti organizována na disku, ale to je vedlejší.  Důležité je, že to funguje a funguje to intuitivně a příjemně.  Nazvat to obdobou Start menu ve Windows by bylo hrubým nedoceněním  situace, protože ve Finderu si můžete ihned a všechno organizovat  podle svého pouhým tažením myší, ve Windows se k takové  variabilitě musíte složitě prokousávat a většina uživatelů  asi ani nikdy nepřijde, jak na to.</p>

<div class="box"><img src="/wp-content/uploads/thumb-616370559.png" alt="Picture 3.png" width="350" height="205" /><a href="/wp-content/uploads/mms-616370559.png" title="Zvětšit tento obrázek" onclick="window.open('/wp-content/uploads/mms-616370559.png','Zvětšit tento obrázek','width=788,height=462,directories=no,location=no,menubar=no,scrollbars=no,status=no,toolbar=no,resizable=no');return false">Zvětšit tento obrázek</a></div>
<p>Pro windowsáře je trochu zradou způsob běhu programů. Každý  běžící program bych si dovolil rozdělit na dvě části - menu  programu a okno programu. Menu je vždy na vrchu stránky, vždy na  stejném místě. Vždy vidíte jen menu programu, který je právě  na vrchu a se kterým pracujete. Stačí kliknout na okno programu, s  nímž chcete pracovat a ihned se nahoře změní menu na to, které k  programu patří. Přepínat programy jde i jinými způsoby, třeba  klikem v doku, jak už jsem uvedl.</p>

<p>Jenže ve Windows prakticky nikdy nemáte menu programu oddělené od  okna. Menu programu ve Windows je na vršku okna a tudíž k menu  musí být i okno. U Apple můžete okno programu minimalizovat do  doku vedle odpaďáku (žlutou tečkou vlevo na vrchu okna) nebo  červenou tečkou zavřít (zelenou se maximalizuje), tím jste ale  neukončili program. Ten ukončíte až volbou v menu nebo v doku, do  té doby čeká na pozadí, jestli ho přeci jen nebudete potřebovat.  To je velký rozdíl oproti Windows, kde většinou zaměňujeme okno  a program a zavření okna je rovnocenné zavření programu. Jenže  to tak u Windows není všude, třeba Word má podporu oken a proto to  lidi mate. Mac nemate, přiznává barvu.</p>

<p>Mac má prostředí pracovních programů standardizované a  vývojáři se mu přizpůsobují. To znamená, že v základu se  všechny programy ovládají stejně, všechny volby, pokud jsou a  mají v programu smysl, jsou na stejném místě, jako podobné volby  jinde. Je to super, protože hledat třeba změnu systémového  slovníku v kecálkovi by bylo nemilé, kdyby to nebylo na stejném  místě, jako ve všech jiných programech. Ano - Mac má slovník  (spell checker) zabudovaný v systému, český si bohužel musíte  koupit. Všechny aplikace, které chtějí, mohou používat slovník  systému, takže třeba na ICQ si můžete nechat kontrolovat pravopis  při psaní zprávy kámošovi, abyste se neztrapnili. Hezké, ale  vypnul jsem to, protože když nepíšu diakritiku, tak je to samá  červená čára.</p>

<div class="box"><img src="/wp-content/uploads/thumb-219376654.png" alt="Picture 4.png" width="350" height="262" /><a href="/wp-content/uploads/mms-219376654.png" title="Zvětšit tento obrázek" onclick="window.open('/wp-content/uploads/mms-219376654.png','Zvětšit tento obrázek','width=1024,height=768,directories=no,location=no,menubar=no,scrollbars=no,status=no,toolbar=no,resizable=no');return false">Zvětšit tento obrázek</a></div>
<p>Pokud chtějí vývojáři svůj program odlišit, osázejí  kontextové menu kolem dokola okna. Na obrázku vidíte pracovní okno  Nisus Writer Express, textového editoru, který jsem začal  používat. Vedle něj je jeho kontextové menu se spellingem, kde mi  při každém slově nabízí slovník jeho varianty a pro jistotu mi  počítá, kolik jsem toho napsal. Kdybych měl český thesaurus,  mohl bych si takto nechat online napovídat varianty slova, abych se  neopakoval. Kontextové menu se mění podle toho, co právě s  textovým editorem děláte, kdybych třeba dělal tabulku nebo jen do  ní kurzorem vstoupil, hned by se mi nabídlo menu pro práci s  tabulkou. Může to vypadat, že Nisus Writer je výjimkou v  používání takových vychytávek, ale není - je to vlastně  standard Mac OS programů, pokud je někdo má brát vážně a pokud  jsou složitější.</p>

<p>Tak a to je pro začátek všechno. A jelikož právě bádám nad  kompatibilitou kancelářských balíků s DOC/XLS formáty,  příště se podíváme na zoubek tomuto. Pravdu povediac, na moje  jednoduše formátované texty to zatím postačovalo, ale  vyzkoušíme i nějaké náročnější tabulky a dokumenty...
</p>