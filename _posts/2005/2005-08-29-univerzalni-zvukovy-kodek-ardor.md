---
ID: 1801
title: Univerzální zvukový kodek ARDOR
author: Patrick Zandl
post_excerpt: ""
layout: post
oldlink: >
  https://www.marigold.cz/item/univerzalni-zvukovy-kodek-ardor
published: true
post_date: 2005-08-29 08:33:00
---
<p>Výzkumný tým Philipsových laboratoří dokončil práce na univerzálním zvukovém kodeku ARDOR, což byl v oblasti zvukových kodeků jeden z nejslibnějších počinů poslední doby. </p>

<p>Ardor (Adaptive Rate-Distortion Optimised sound codeR) je narozdíl od ostatních kodeků pro kódování zvuku adaptibilní v obou rovinách, je schopen měnit svoji bitrate i šířku kódovaného pásma podle toho, jaký zvuk kóduje nebo pro jaký zvuk je určen. To je velmi podstatné, protože dnešní kodeky jsou většinou určeny pro kódování konkrétního typu zvuku, například GSM kodeky jsou určeny pro kódování hlasu a jsou velmi úsporné, jenže hudební nahrávka jimi přehrávaná má příšernou kvalitu. Ardor by se měl umět přizpůsobit a vždy najít nebo nechat uživatele zvolit optimální šířku pásma i rychlost vzorkování a tyto parametry také průběžně měnit dle změny potřeb a možností. </p>

<p>Vývoj nových univerzálních kodeků je velmi důležitý, protože v poslední době právě lepší kvalita přenášeného zvuku u VoIP (třeba s G722) je důležitým argumentem pro rozvoj hlasové komunikace (a nakonec i videa). Jenže v současné době existuje celá řada kodeků, z nichž některé jsou zdarma, jiné je třeba platit a další jsou zcela proprietární a tak musí uživatelé bedlivě dbát na to, jaké kodeky jejich zařízení podporují a co podporuje protistrana. Navíc na trh přicházejí wideband kodeky, širokopásmové kodeky umožňující mnohem vyšší kvalitu přenášeného zvuku, ovšem na úkor spotřebované šířky přípojného pásma - což jen zvyšuje zmatek. A free kodeky jako Speex nebo Theora nezvládnou všechno. V nejbližší době by se měly objevit první software nástroje pracující s Ardorem, tak jsem na to zvědavý. Zdroj: <a href="http://www.hitech-projects.com/euprojects/ardor/">web Ardor projektu</a>.</p>

<p>Ardor je zajímavý také tím, že jeho vývoj podpořila  Evropská komise skrze svoji Informations Society Technologies a tady se pozastavím u další myšlenky s tím spojené – kdysi se docela vážně uvažovalo, že patenty a výzkumy vzniklé pod záštitou IST budou zdarma pro všechny evropské společnosti, neevropské firmy budou muset práva standardně kupovat. Jako způsob podpory, výzkumu a výroby v Evropě mi to nepřišlo špatné, jenže už nevím, jak to dopadlo.
</p>
