---
ID: 1496
author: Patrick Zandl
layout: post
oldlink: 'https://www.marigold.cz/item/o-jednotvarnosti-a-izolovanosti-ceskeho-internetu

  '
post_date: 2005-01-27 09:17:33
post_excerpt: ''
published: true
summary_points:
- Český internet je izolovaný a jednotvárný, opakuje stejná témata.
- Technické servery píší o stejném, chybí jim originalita a různorodost.
- Chybí české médium, které by vyhledávalo neobvyklé novinky ze zahraničí.
- Na českém internetu témata nevznikají, pouze se přebírají ze zahraničí.
title: "O jednotvárnosti a izolovanosti českého internetu"
---

<p>Přečetl jsem si dnes na Lupě rozhovor <a href="http://www.lupa.cz/clanek.php3?show=3920">Markéty Kaclové s Denisou Kerou</a> a už samotný rozhovor nese titulek &#8220;Český Internet je izolovaný&#8221;. V rozhovoru je Denisa Kerá citována přímo: &#8220;Je mi totiž líto, že je české internetové prostředí dost jednotvárné. Když se podíváte na to, co se děje mimo českou sféru, je Internet mnohem různorodější.&#8221;</p>

<p>Mám na to velmi podobný názor a už delší dobu přemýšlím, co je toho příčinou a jak z toho ven. Opravdu – český internet je izolovaný a jednotvárný. Odhlédněme nyní od související otázky, zda se to náhodou netýká i zbytku české společnosti, médií zvláště. </p>

<p>Pokud vlezu na nějaký český technický zpravodajský server, můžu se beze zbytku spolehnout na to, že jeho konkurent píše o tomtéž. Jedinou výjimkou bývaly recenze, ale i tam už se to unifikovalo natolik, že kdybych do toho trochu neviděl, nevěděl bych, co si myslet. Jenže to je těžké – já i Marek Lutonský dostaneme v pátek nového komunikátora a tak jediný rozdíl je v tom, že MobilMania na rozdíl od Mobilu vychází v neděli a recenzi má již v neděli. </p>

<p>Výjimky jsou čestné a zřídkavé – článek Jiřího Hlavenky shltnu, i kdyby psal o využítí kardiotermálních multivaskulátorů v podmínkách ranného postindustrialismu. Pokud odmyslím články Jana Matury, které v poslední době také dost prořídly (nedivme se, <a href="http://sport.idnes.cz/lyzovani.asp?r=lyzovani&amp;c=A050114_170932_lyzovani_ot">je zima, k tomu skákání na lyžích</a>, má toho dost), skončil jsem tím s českými technickými servery. Od zbytku mi stačí si přečíst titulky a pak přejít k weblogům, které totéž okomentují a přidají souvislosti, jichž si redaktoři nebyli vědomi nebo na to prostě kašlali. </p>

<p>Jenže i tak mi tu chybí médium, které by jenom neopisovalo zahraniční servery, ale samo vyhledávalo zajímavé a méně běžné novinky. Chybí mi různorodost. Chybí mi propojení s tím, co se děje venku. Ani české weblogy tuhle propast nezaplňují, většinou se věnují jen komentářům toho, co se psalo na zpravodajských serverech, ale málokdy se odchylují od &#8220;roviny tématu&#8221;, které právě běží českým internetem. Jestli něco chybí, je to nějaký český Slashdot, kam byste mohli přijít a nepsalo se tam znovu a znovu o tomtéž, co jste četli na dvou třech dalších serverech před tím. Jenže zatím smůla – kdo by ho psal (a zadarmo), že?. </p>

<p>Na rozdíl od amerického internetu na tom českém témata prakticky nevznikají, jen se přebírají. Výjimky ctí pravidlo – osvěžením bývala Geeklandia (jak by ne, psaná přes Oceán), Vúčako (jak by ne, psané někým, kdo se nespoléhá na čerpání znalostí v ČR). Je to jednotvárné a je to izolované, protože výměna neproudí ani zpětným směrem. A je to špatně, protože pak koukáme jako husa do flašky na záležitosti, které jinde jsou známé i normálním lidem. </p>

<p>Když jsem v prosinci odjížděl na dovolenou, proudila českými blogy debata o úrovni českých IT časopisů. Sepsal jsem na toto téma obsáhlou poému pátrající po příčinách. Sepsal – bohužel jen v hlavě, výstup do digitální formy zatím neproběhl. A jak tak pozoruji, obě tato témata jsou nutně spojitá, takže až zase někdy jindy.  </p>

<p><i>PS: Klikl jsem si na Lupě na profil <a href="http://www.lupa.cz/autor.php3?autor=kaclova">Markéty Kaclové a její články</a>. A hned při pohledu na nadpis nejčtenějšího článku mi je smutno - Jakub Dosoudil: Odešel bych jedině do Jižní Ameriky. Ach jo&#8230; :(</i>
</p>