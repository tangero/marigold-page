---
ID: 1770
author: Patrick Zandl
layout: post
oldlink: 'https://www.marigold.cz/item/podvody-mobilmania-cz-s-navstevnosti-praskly

  '
post_date: 2005-08-15 09:06:36
post_excerpt: ''
published: true
summary_points:
- MobilMania manipulovala s auditem návštěvnosti pomocí kódu na serveru GSMarena.com.
- GSMarena.com zobrazoval obrázky z MobilManie s jejím auditorským kódem.
- MobilMania se falešně deklarovala čtenější než Mobil.cz díky podvodné návštěvnosti.
- Podvod MobilManie je obchodní ostuda a systémový způsob boje s konkurencí.
title: "Podvody MobilMania.cz s návštěvností praskly"
---

<p>Rychlý růst návštěvnosti MobilManie byl asi podivný všem, kdo statistiky iAuditu a další podobné sledovali. Že MobilMania nehraje nějaký ten pátek čistou hru, se dalo předpokládat a i jsem to předpokládal. Až nedávno prasklo, jak MobilMania s auditem návštěvnosti manipulovala. Článek o tom přináší Lupa.</p>

	Za rychlým vzestupem unikátních návštěvníků, jenž umožnil MobilManii v březnu letošního roku prohlásit, že předstihla Mobil.cz, stojí jednoduchý leč obtížně odhalitelný trik. Spolupráce s anglicky psaným serverem GSMarena.com. Ten přebíral do angličtiny přeložené recenze telefonů z MobilManie. Až potud je to v pořádku. Problém je, že u všech náhledů obrázků zůstal auditorský kód MobilManie, čímž se takto zobrazené obrázky projevili v auditu, jako by je shlédli čtenáři MobilManie. </p>

<p>Na obrázku vidíte, jak to vypadá - na <a href="http://www.GSMArena.com">GSMArena.com</a> jste si rozklikli náhled pro zobrazení většího obrázku. Otevírá se vám okno s větším obrázkem umístěné na MobilMania.cz, ale tvářící se, jako že je na GSMArena.com. Na spodku okna vidítě auditační kód Gemiusu - návštěvnost počítá pod MobilMania.cz. Inzerent MobilManie takového návštěvníka nemá šanci oslovit, čtenáři je to jedno. Kouzlo internetových linků.</p>

<p><center>
<img src="/wp-content/uploads/20050815-mobilmaniapodvod.gif" alt="Takhle vypadá zdroják MobilManie s podvodem" width="473" height="436" />
</center></p>

<p>Na Lupě se pár lidí v diskusi ptá, co je to za podvod a proč je to nebezpečné, když si reklamky mohou jednoduše zahraniční návštěvníky vyškrtnout. Inu – především to vyškrtnutí není tak jednoduché a zřejmě nikdo ho neudělal. Všichni dosud počítali s tím, že se hraje fér a jen pár lidí si mohlo všimnout toho nepoměru mezi oběma servery a jejich zahraničními čtenáři. Zadruhé – MobilMania se deklarovala jako čtenější, než Mobil.cz a to právě na základě těchto výsledků. <a href="http://www.mobilmania.cz/Bleskovky/AR.asp?ARI=109666&amp;CAI=2097">Tady si počtěte rochnění</a> a srovnávání čísel, které MobilMania tímto trikem zcela znesmyslněla. Tato informace ovšem byla nepravdivá, správně měla říci, že MobilMania a GSMArena jsou dohromady čtenější, než Mobil.cz. Jenže to neřekla – nehodilo se jí to do krámu, protože to by jí v obchodním boji nepomohlo. Anglický server české inzerenty moc nezajímá. </p>

<p>Pro MobilManii je to z obchodního hlediska pořádná ostuda. Podvody, kdy si započítává návštěvnost ze zcela jiného serveru, by se opravdu neměly stávat a podle toho, co jsem četl na Lupě to vypadá, že o tom věděli všichni zodpovědní lidé, tedy že to nebyla akce jednotlivce, ale systémový způsob, jak se vypořádat s konkurencí. Jenže podvůdek praskl a i když čtenářům samotným to může být jedno, zadavatelům reklamy to asi něco signalizovat bude.
</p>