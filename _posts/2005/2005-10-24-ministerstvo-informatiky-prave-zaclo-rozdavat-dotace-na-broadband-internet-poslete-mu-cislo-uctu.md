---
ID: 1857
author: Patrick Zandl
layout: post
oldlink: 'https://www.marigold.cz/item/ministerstvo-informatiky-prave-zaclo-rozdavat-dotace-na-broadband-internet-poslete-mu-cislo-uctu

  '
post_date: 2005-10-24 13:01:27
post_excerpt: ''
published: true
summary_points:
- Dotace 200 milionů korun na širokopásmový internet v ČR je připravena pro rok 2006.
- 'Projekty lze přihlásit do tří dotačních programů: infrastruktura, aplikace, osvěta.'
- Žadatelé musí prokázat životaschopnost projektu a 30% finanční spoluúčast.
- Přihlášky odevzdat do 9. prosince 2005 do 14:00 mohou fyzické i právnické osoby.
title: Ministerstvo informatiky právě začlo rozdávat dotace na broadband internet. Pošlete mu číslo účtu…
---

<p>Ministerstvo informatiky právě publikovalo na svém webu podrobnější materiály týkající se podpory širokopásmového internetu v ČR formou státních dotací. Na rok 2006 je připraveno 200 milionů, čtvrtina celkové sumy pocházející z odstřelu Telecomu do Madridu. </p>

<p>Projekty lze přihlásit do tří dotačních programů: </p>

<ul>
<li>infrastruktura</li>
<li>nové aplikace a služby</li>
<li>podpora osvěty a marketingu</li>
</ul>
<p> Projekty musí vyhovět několika základním kritériím, mimo jiné prokázat životaschopnost i po vyčerpání dotace Ministerstva informatiky a nabídnout takzvaně otevřené řešení. Další podmínkou získání dotace je finanční spoluúčast žadatele ve výši 30% z celkových nákladů. </p>

<p>Patřičné dokumenty <a href="http://www.micr.cz/scripts/detail.php?id=2788">najdete zde</a>.</p>

<h3>A nyní, co z toho pro normální lidičky a firmičky</h3>
<p>Osobně se domnívám, že je potřeba zasnažit se, aby prostředky primárně čerpaly občanská sdružení a lokální ISP, nikoliv velké firmy jako Telecom, které prachů mají neúrekom. Provozujete nějakou síť připojující pár lidí formou, kterou byste mohli nazvat broadbandem? Máte například chuť zasíťovat váš panelák, nebo už jste něco takového udělali? Máte ve vesnici na holubníku všesměrovku a střílíte sousedům broadband skrze WiFi nebo ethernetový kabel vedený skrze brambořiště? Teď je ta pravá chvíle z toho něco udělat. </p>

<p>SEPSAT PROJEKT.</p>

<p>Důležité je, že do výběrového řízení o dotaci se mohou přihlásit fyzické i právnické osoby, obce, kraje, nadace i občanská sdružení, tedy prakticky všichni. Ministerstvo pouze požaduje důvěryhodnost uchazeče, mělo by tedy být dokladovatelné, že jste síť někdy viděli a že je to, co uskutečnit chcete, vámi uskutečnitelné. </p>

<p>Je třeba projekt sepsat podle zadání ministerstva - jak na to koukám, není to složité, vyplnit patřičné papíry. Důležité je všechno odevzdat na ministerstvo do 9. prosince 2005 do 14:00. </p>

<p>Není toho mnoho, ale je tomu třeba věnovat určitou pozornost a pečlivost. Pro diskusi zájemců o dotaci a výměnu zkušeností jsem zřídil <a href="http://www.marigold.cz/forum/viewforum.php?id=8">diskusní fórum přímo na Marigoldovi a to zde</a>. </p>

<p>Takže - do toho. Je to jedinečná příležitost, jak zaplatit vaší vesnici, městysu či obci pokrytí slušným internetem. Prokousat se pár papíry - to za to stojí. </p>

<p>PS: Hhhm, jak to tak studuji, že bych Marigolda přihlásil o dotaci jako vzdělávací projekt? Safra, kam jsem to nainstaloval ten software pro e-learnign... :)
</p>