---
ID: 1861
author: Patrick Zandl
layout: post
oldlink: 'https://www.marigold.cz/item/invex-musi-zemrit-aby-ceske-it-mohlo-zit

  '
post_date: 2005-10-31 09:46:01
post_excerpt: ''
published: true
summary_points:
- Invex 2005 byl pro autora zklamáním, srovnatelným s pohromou.
- VoIP Expo a IDF byly jediné světlé momenty veletrhu Invex.
- Křišťálový disk generálního ředitele BVV byl absurdní novou kategorií.
- Invex se točí v kruhu, ignoruje nové trendy a mladou generaci.
title: Invex musí zemřít, aby české IT mohlo žít
---

<p>Pozorování veletrhu Invex je i pro velké fandy podobných akcí, jako jsem já, velmi smutná záležitost. Letošní ročník byl zatím největší pohromou od zničení Pompejí – tři čtvrtiny veletržních hal zavřených, zbytek povětšinou pronajatý hernímu mistrovstí nebo jiným pařanským akcím a pak tři haly, v nichž bylo bez ladu a skladu nashromážděno tolik firem, kolik se jich neodvážilo vypovědět smlouvu BVV. </p>

<p>Světlých momentů bylo pomálu a museli jste opravdu hledat. Snad jedině VoIP Expo bylo na ráně, ne snad že by přinášelo zásadní novinky pro novináře, ale odbornou veřejnost zaujmout mohlo. Pak ještě obrovský pult IDF s všemi možnými fotoaparáty, jenže to bylo tak všechno. </p>

<p>Pět let po sobě vykazuje Invex sestupnou tendenci co do atraktivity a také tím, jak moc profiluje český trh. Na svoji původní roli ukazatele trendů totiž veletrh před pěti lety rezignoval definitivně a čestné výjimky jako DVD a Linux hall byly už spíše reakcí, než vlajkonošstvím. Mnoho lidí včetně mne doufalo, že dojde ke změně kurzu, že zahnívání bude krátkodobé, vysvětlitelné změnou majetkových vztahů v BVV a celkovou dezorientací trhu. Jenže nic z toho – po pěti letech nadějí jsem nad Invexem zlomil hůl.
</p>

<!--more--><p>Nejabsurdnějším divadlem bylo letošní předávání Křišťálových disků. Jestli jste až doposud věřili, že cena Křišťálový disk není totožná s čestnou uznandou největším vystavovatelům a podpůrcům tohoto varieté, vyvedl vás letos z omylu generální ředitel, či spíše jeho cena. Došlo totiž k nepříjemnosti – spoolečnost Olympus nebylo možné ani při nejlepší vůli ocenit Křišťálovým diskem. Jenže Olympus je příliš velký vystavovatel a příznivec, nemohl odejít s prázdnou. A tak vznikla nová kategorie, Křišťálový disk generálního ředitele a.s. Veletrhy Brno a mně je stále těžko uvěřit, že ta slova, jež měl generální ředitel při předávání ceny pronést, nejsou opravdu smyšlenku. Přehled <a href="http://node1.bvv.cz/i2000/Akce/b-inv.nsf/WWWAllPDocsID/VJEK-6HHA3T?OpenDocument&amp;NAV=1">letošních Křišťálových disků je zde</a>.</p>

<p>Invex se v posledních pěti letech točí zcela průkazně v začarovaném kruhu. Pořadatel se bojí ve větší míře zahrnout nové trendy, oslovit mladší generaci, přitáhnout ji a zapojit. Před patnácti lety atraktivní generace mladíků je dneska v pozici pozdně-středního věku, v řadě případů už před důchodem a zapojením mladší generace rozumí BVV zřejmě jen pořádání herních mistrovství. Internet a mobilní trh z veletrhu prakticky vymizel v okamžiku, kdy většina vystavovatelů a aktérů těchto žánrů pochopila, že  tady jim pšenka nepokvete, že ceny a záře reflektorů je vyhražena jen těm starým provařeným jménům, u nichž lze hodnotit spíše zásluhy a výdrž v oboru, než aktuální průlom. Že na ně prostě nikdo není zvědav a že cesty starého a nového světa českého IT se na Invexu rozhodně neprotnou. </p>

<p>Invex se zakopal ve svých pozicích a ztratil jsem naději, že se z nich kdy odhodlá vylézt. Ano, myslím si, že Invex musí zemřít, aby mohlo české IT žít. </p>

<p>Důvodů je proto několik. Každoroční brněnské dostaveníčko neposkytuje žádný prostor ani pro nové myšlenky, ani pro nové lidi a nedá se očekávat, že po letech jednostranného opovržení nad nastupující generací českého IT by měla druhá strana dostatek důvěry v možnost změny. Pokud je Invex místem setkávání mladšího českého IT, tak zcela mimo organizační struktury BVV, zcela mimo jeho režii. </p>

<p>Kromě toho je tu problém Brna. Je to nepříjemně daleko, vystavovatelé jsou z velké části pražské firmy, pro něž přesuny a ubytování lidí představují značné logistické problémy a výdaje. Dokud to byl „středoevropský veletrh“, dalo se to tolerovat. Jenže dnes je Invex synonymem pro slet pražáků do Brna plus nahodilé svozy školáků vylepšujících návštěvnostní průměr. Existence Invexu je pro IT segment založený hlavně na pragocentrismu neúnosným nonsensem. </p>

<p>A zároveň ideovou zátěží. Pořádat podobný veletrh v Praze například v Letňanech by dávalo větší smysl. Pražské firmy by se nemusely stěhovat, pro zahraniční bude Praha také většinou atraktivnější a české mimopražské firmy by ocenily, že jsou v centru dění. Že nenarazí na to obvyklé „pan ředitel jel už dneska do Prahy, už tu nebude“. Jenže zkuste si uspořádat pražskou verzi Invexu, když vám na záda dýchá stín toho brněnského. Všichni vědí, jaký je ten brněnský propadákem – a mohl by být první pražský ročník jiný, když je zřejmé, že BVV si ten svůj Invex bude chtít udržet stůj co stůj?</p>

<p>Řada pokusů byla učiněna a byla přijata jako neoddiskutovatelné varování. PC Salon a podobné akce v Praze dopadly otřesně.  Jenže to bylo ještě v době, kdy Invex měl sílu a měl co dávat, žil myšlenkou, nyní lhostejno, odkud se vylíhnuvší. A těm časům je defintivně konec. </p>

<p>Invex stojí mimo moderní trendy jak IT, tak telekomunikací i spotřební elektroniky. Nezreformovatelný přežitek minulosti, který musí zemřít, má-li se česká odborná veřejnost někde jinde důstojně potkávat a sdílet své myšlenky i obchody. Protože Invex roku 2005 není tím Invexem, jakým byl ještě v roce 1999.</p>

<p>A nevěřím už ani za mák tomu, že BVV bude schopno s tím někdy něco udělat.
</p>

<p>PS: Abych zarazil diskusi o tom, kolik firem je na Invexu z Prahy a kolik ne, podíval jsem se <a href="http://node0.bvv.cz/i2000/Katalogy/2005/cat_inv05.nsf/WWW-HP1C?ReadForm&amp;NAV=1&amp;USE=U&amp;LANG=CZ">do databáze vystavovatelů</a>. Letos je hlášeno celkem 630 vystavovatelů ze všech zemí, z toho Brno 93 vystavovatelů, Praha 213 vystavovatelů (tedy třetina vystavovatelů je z Prahy), Pardubice 5 vystavovatelů, Ostrava 17, počet vystavovatelů dle států nebo krajů se mi vylistovat nepodařilo - kdo jste šikovnější, pohrajte si s tím. </p>