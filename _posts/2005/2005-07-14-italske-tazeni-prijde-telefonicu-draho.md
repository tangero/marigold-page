---
ID: 1722
author: Patrick Zandl
layout: post
oldlink: 'https://www.marigold.cz/item/italske-tazeni-prijde-telefonicu-draho

  '
post_date: 2005-07-14 11:13:01
post_excerpt: ''
published: true
summary_points:
- Alierta čelí problémům s insider tradingem, jehož prokázání je obtížné.
- Telefonica zaplatí 39 milionů Euro za porušení smlouvy o 3G síti v Itálii.
- Italské ministerstvo nařídilo IPSE prodat 3G frekvence nebo firmu do měsíce.
- Enel nabízí 800 milionů Euro za licence, Telefonica a Sonera doplatí zbytek.
title: 'Italské tažení přijde Telefonicu draho

  '
---

<p>Problémy s insider tradingem šéfa Telefonica Cesara Alierty nejsou těmi jedinými, které Telefonicu trápí. O problémech s insider tradingem píší obsáhle jinde, <a href="http://digiweb.ihned.cz/4-10076450-16474200-i00000_d-48">přečtěte si to třeba zde</a>, já jen podotknu, že zrovna insider trading patří mezi obtížně prokazatelnou činnost a navíc je obtížné říci, zda to pachatel vůbec zamýšlel zde, protože v době, kdy firmy zaměstnancům rozdávají své akcie horem dolem, je problém je jako zaměstnanec nezobchodovávat… Což ale neznamená, že se Alierta nutně čtyřletému pobytu v base vyhne.</p>

<p>Problémem je již tradičně italské tažení Telefonicy. V roce 2000 vydražila její dceřinka IPSE italskou 3G licenci a s drážní státní firmou Rete Ferroviaria podepsala smlouvu, že na jejích pozemcích a budovách vystaví 1500 základnovek. Jenže z výstavby 3G sítě sešlo a železničáři se domáhali svých peněz vyplývajících ze smlouvy. Podle listu Cinco Dias, který neuvedl zdroj, bude muset Telefonica zaplatit za porušení této smlouvy 39 milionů Euro, tedy zhruba 1,2 mld Kč. </p>

<p>Ten největší boj na italském trhu ale Telefonicu ještě čeká. Italské ministerstvo telekomunikací totiž vzkázalo IPSE, že musí do měsíce prodat své 3G frekvence nebo sebe samu. Jen tak se Telefonica vyhne rozsudku, který by byl ještě méně příznivý. Pokud to neudělá, ministerstvo jí frekvence sebere a více jak 2 mld euro, které za licenci zaplatila, přijdou vniveč. Podle posledních a zatím neověřených zpráv je horkým kandidátem na odkup Enel, firma podnikající ve veřejných službách. Za licence a frekvence ovšem nabízí pouze 800 milionů Euro, takže zbývající částku 1,2 mld Euro budou muset dát ze svého bývalí partneři italské anabáze, tedy Telefonica a Sonera.
</p>