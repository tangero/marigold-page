---
ID: 1670
author: Patrick Zandl
layout: post
oldlink: 'https://www.marigold.cz/item/voipbuster-nabizi-volani-na-pevne-linky-zdarma-a-teleo-a-xphone

  '
post_date: 2005-06-05 18:48:21
post_excerpt: ''
published: true
summary_points:
- VoipBuster nabízí bezplatné volání na pevné linky, omezené na jednu minutu.
- VoipBuster může bezplatné volání zrušit, omezení se již zpřísnila.
- Teleo nabízí měsíční paušál s voláním a vlastním telefonním číslem.
- Xphone, česká VoIP služba, je v betatestu a momentálně nedostupná.
title: VoipBuster nabízí volání na pevné linky zdarma (a Teleo a Xphone)
---

<p><a href="http://www.voipbuster.com">VoipBuster</a> je program/služba, který je v posledních dnech na českém internetu pro telefonování stále populárnější. Důvodem je fakt, že od června lze s tímto programem telefonovat na pevné linky z počítače zadarmo - ačkoliv maximální doba hovoru je omezena na jednu minutu. I tak je to zajímavé. </p>

<p>Kde jsou problémy? Tak především VoipBuster má tuto nabídku pouze jako marketingovou akci. Ještě v květnu nabízel telefonování za jeden eurocent, i to bylo dost laciné, ale mnoho uživatelů to přeci jen nepřesvědčilo na to, aby si předplatili kredit u neznámé švýcarské společnosti. Za jeden cent není tak zajímavé, jako zadarmo, ale reklamní kampaň to udělá větší, než protelefonované peníze, řekl bych. Ovšem s tím rizikem, že VoipBuster telefonování zadarmo zařízne. Už tak přistoupila firma k omezením - ještě včera mohl být hovor zdarma dlouhý až dvě minuty, dneska už se na webu hovoří jen o minutě. Na druhou stranu se na webu také tvrdí, že když si koupíte kredit za 1 euro, budete moci do těchto destinací volat zdarma bez omezení. Nějak se mi to nezdá - neznám nikoho, kdo si to koupil a sám to riskovat nechci, ale datle ani Stalinovi nevyrostly, někde tam bude háček. </p>

<p><b>Teleo</b></p>

<p>V oblasti VoIP se to v poslední době slušně mele. Na úspěch Skype v podobě devíti a půl miliardy provolaných minut by rádi navázali i další. Například <a href="http://www.teleo.com">Teleo</a> existující z počátku roku. Na měsíc zdarma na test nebo za pět dolarů měsíčně s vlastním kanadským či americkým příchozím telefonním číslem dle přání a 250 minutami do pevné telefonní sítě zdarma (vztaženo k vybraným destinacím), minuta dalšího hovorného do normálních destinací (USA, Kanada, Německo, ČR atd) je za dva centy, tedy za nějakých 50 haléřů na minutu. V měsíčním paušálu je i hlasová schránka a přesměrování hovorů (které Skype zatím řádně nemá). Volání mezi uživateli Teleo a na jiné SIP telefony je zdarma úplně. Vtipná je integrace do Outlooku i brosweru, takže čísla v nich můžete přímo volat přes Teleo - prostě je to hezky vymakané, jen to nemá české příchozí číslo. Škoda přeškoda. </p>

<p><b>A české Xphone</b></p>

<p>Relativně čerstvou novinkou je česká služba <a href="http://www.xphone.org">Xphone</a>, která se teprve chystá a je ve fázi betatestů. Proč běží na ORG doméně nechápu, ale asi to není tak podstatné, jako trochu matoucí. Jde opravdu o českou službu, testoval jsem ji a vypadala nadějně, je také postavena na standardním SIPu, ale měla se do ostrého provozu rozeběhnout v červnu a zatím mi jen server zmizel z internetu. Snad se probudí. Na druhou stranu, oproti Softphone.cz tu vlastně nic nového není a Softphone zatím funguje hezky.
</p>