---
ID: 1549
author: Patrick Zandl
layout: post
oldlink: 'https://www.marigold.cz/item/cannes-podvedeni-novinari-rozmrzeli-vystavovatele

  '
post_date: 2005-02-22 07:33:00
post_excerpt: ''
published: true
summary_points:
- GSM kongres zklamal novináře kvůli nesplněným slibům telekomunikačních firem v minulosti.
- Firmy chtějí opět chválu pro nové technologie, ale novináři jsou skeptičtí.
- Telekomunikační firmy podváděly marketingem, což vedlo ke ztrátě důvěry.
- Důvěra je v krizi, protože PR oddělení lžou, zatímco novináři jsou trestáni.
title: Cannes -  podvedení novináři, rozmrzelí vystavovatelé
---

<p>Pokud bych měl shrnout svoje letošní dojmy z 3GSM kongresu v Cannes, asi bych řekl to, co jsem použil do nadpisu. I když s drobným vysvětlením. </p>

<p>Mnoho novinářů, se kterými jsem v Cannes (a po něm) mluvil, brblalo, že se zde vlastně nic nepředvedlo. Když jsem  namítal a jmenoval konkrétní záležitosti, které mi přišly zajímavé, odpovídali mi novináři, že to je sice hezké, ale že hovořím o nějaké vyvíjející se technologii, která kdovíjak dopadne v praktickém provozu. Zamyslel jsem se nad tím a dlužno říci, že měli pravdu. </p>

<p>Vystavovatelé naopak byli rozmrzelí, že o jejich úžasných technologiích nikdo nepsal tak vyjásaně a nadšeně, jako v minulých letech – jako by nic nevystavovali, nic nedělali a nic zajímavého neukázali. Zamyslel jsem se nad tím – a měli pravdu. </p>

<p>Problém bych viděl v hromadě zklamání, které novinářům a publicistům v minulosti telekomunikační firmy vytvořily. WAP = mobilní internet. GPRS = vysokorychlostní data. M-platby = univerzální platební nástroj. Tohle všechno nám v minulosti telco firmy tvrdily a braly to za samozřejmost, že se o tom i tak píše. </p>

<p>O pár let později už víme, že to není pravda. WAP není mobilní internet, GPRS a jeho deklarovaná rychlost 171 Kb/s je pohádkou, M-platby jsou cokoliv jiného, jen ne univerzální platební nástroj. Takových příkladů najdete desítky. </p>

<p>Dnes jsou tu operátoři zase ve frontě s výrobci a zase chtějí, aby ze sebe novináři znovu udělali voly. Aby znovu chválili služby, jako jsou smartphone, stahování trailerů filmů, lokalizační služby, Push to Talk, IMS, videhovory, 3G sítě a data na nich – a další a další. Bez ohledu na to, že novináři se už probrali z přeludu, že tyhle úžasné funkce považují za krávoviny, že jim nevěří minimálně proto, že v minulosti se už tolikrát spálili a mají tendenci v principu tvrzením telco firem nevěřit a přemýšlet o tom skrytém háčku. </p>

<p><b>Vyplatil se telekomunikačním firmám tenhle marketingový podvod?</b> Vyplatilo se jim vyhecovat očekávání do nesplnitelných mezí a pak počítat s tím, že nalákaní a rozvášnění zákaznící se spokojí s tím málem, co jsou firmy schopny splnit? <b>Není celé PR v dnešní podobě jen nechutný a nerovnovážný podvod na novinářích a zákaznících?</b> Není s podivem, že zatímco PR firmy a oddělení firem mohou lhát, až se jim od huby práší, novináři jsou popotahováni za jakýkoliv drobný přehmat či pochybení, je jim vyhrožováno žalobou a jsou vydírání odebráním reklamy? Kam tahle strategie celé odvětví dovedla?</p>

<p>Přesně na prah letošního Cannes. K podvedeným novinářům, kteří si poslechli bez zájmu přednášky, nevěřícně prohlédli výstaviště a pak napsali „telekomunikační průmysl se ani po pěti letech nevyhrabal z krize“. </p>

<p>Jenže v krizi je důvěra a v propadlišti dějin víra. Co si prolhaná píárka naložila, to si nyní budou muset sníst...
</p>