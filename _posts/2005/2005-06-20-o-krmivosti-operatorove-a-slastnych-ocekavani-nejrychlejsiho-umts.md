---
ID: 1689
author: Patrick Zandl
layout: post
oldlink: 'https://www.marigold.cz/item/o-krmivosti-operatorove-a-slastnych-ocekavani-nejrychlejsiho-umts

  '
post_date: 2005-06-20 18:23:29
post_excerpt: ''
published: true
summary_points:
- T-Mobile uvádí Fast UMTS s průměrnou rychlostí 512 Kb/s a maximální 4,75 Mbps.
- Fast UMTS je TD-CDMA, tedy ne standardní UMTS, s omezeným výběrem terminálů.
- Instalace IP Wireless jsou často jen zkušební provozy, nikoliv rozsáhlé sítě.
- T-Mobile vzbuzuje přehnaná očekávání ohledně rychlosti a dostupnosti Fast UMTS.
title: O krmivosti operátorově a slastných očekávání nejrychlejšího UMTS
---

<p>T-Mobile <a href="http://www.t-press.cz/tiskove-zpravy/archiv_detail.php?uid=508">dnes oznámil</a>, že štěstěna se usmála na občany této růží obsypané země a sestoupí na nás v podobě <em>"nejrychlejší komerční UMTS sítě na světě". </em>Abychom byli přesnější - síť podmanivě nazvaná Fast UMTS a dodávaná firmou IP Wireless pojede v nepárovém spektru 3G licence zakoupené za 3,8 mld Kč a ústy tiskové zprávy slibuje průměrnou rychlost 512 Kb/s a maximální sektorovou rychlost 4,75 Mbps.</p>

<p>Než začnou teenageři omdlévat radostí a vyhazovat z ledniček rozjedné plechovky kosteleckých párků, z nichž ještě včera se zavázali vytvořit luxusní broadbandovou přípojku k nejbližšímu wifistickému ápéčku, chtěl bych  varovat před přílišným optimismem. </p>

<p>Ponejprv musíme mít na paměti koeficient operátorovy krmivosti. Pravda, u T-Mobile v poslední době klesal - zatímco u GPRS byla udávaná rychlost v tiskových zprávách zhruba 6x vyšší než realita, u EDGE už jsme jen na trojnásobku a protože EDGE není zase tak stará technologie (T-Mobile ji nasadil v listopadu 2004), pohybuje se aktuální koeficient krmivosti T-Mobile někde na čísle 2,5. Z toho můžeme odvodit, že skutečná průměrná rychlost řádně zatížené sítě Fast UMTS bude mírně přes 200 Kb/s. A hned je zřejmo, proč laboratorní testy eurotelecího CDMA  hlásané T-Mobilem na tiskové konferenci se pohybují na úrovni 100-150 Kb/s.</p>

<p>Podruhé mějme na paměti, že když se před UMTS dá jakákoliv předpona, automaticky to znamená, že to není UMTS, jen to tak vypadá, aby regulátor neřval. Fast UMTS je časově duplexní UMTS, zkráceně TD-CDMA nebo též UMTS TDD. Drobná, leč podstatná změna, protože normální 3G terminály dnes hojně prodávané žádné TDD UMTS nepodporují a hnedle ani podporovat nebudou, ergo výběr terminálů bude chatrný. Co jsem tak sledoval po konferencích, IP Wireless je umí lépe slibovat, než dodávat a i když se můžeme těšit, že česká zakázka pro něj bude tak atraktivní a že se pochlapí, nevyhnou se těmto malosériovým produktům problémy známé z Eurotel CDMA. Zkrátka, tested on you. </p>

<p>Potřetí, T-Mobile deklaruje důvěryhodnost IP Wireless technologie řadou instalací v mnoha zemích <em>"včetně"</em> Austrálie, Německa, Litvy, Malajsie, Nového Zélandu, Nigérie, Portugalska, Jižní Afriky, Švédska, Velké Británie a USA. Řada z těchto instalací jsou pouze zkušební provozy, například Austrálií je zřejmě myšlena část Sydney zvaná Belmore s jednou instalovanou základnovou stanicí provozovanou místní dvojkou Optusem. Počet 
zákazníků neuveden, ale můžete si být jisti, že většina pražských WiFi bodů jich bude mít více. </p>

<p>Ve skutečnosti stojí za zmínku dvě sítě. Tou první je <strong>novozélandský Woosh</strong>, který pokrývá metropolitní oblasti zélandu a v únoru 2005 měl přes 10 000 klientů, které nahromadil od roku 2003. Zajímavé je, že Woosh udává, že získal 40% broadband klientů v lokalitách, kde působí. To je NZ taková broadbandová sahara? Asi ano, Woosh zde nabízí jedinou rychlost a to 256 Kb/s s cenami dle FUP politiky.</p>

<p>Tou druhou sítí jsou německá Airdata slibující výhledově pokrýt třicítku metropolitních oblastí v Německu, dnes pokrývá 3 města (Stuttgart, Berlin a Bensberg) jenže počet jejích zákazníků není znám, odhaduje se na cca 15 000 klientů. Použivá se pásmo 2,6 MHz, tedy nikoliv UMTS pásmo. </p>

<p>Zajímavou sítí je i jihoafrický Sentech, kde situaci příliš neznám a nerad bych, abychom si zrovna v Africe museli brát příklad. </p>

<p>Nadějnou sítí je portugalský Clix, dceřinka místního operátora Optimus, který má hodně na háku místního inkumbmenta s jeho postojem k DSL přeprodeji, neboť je to stejný sympaťák, jako náš Telecom. Zatím ovšem 
teprve staví a začínají. </p>

<p>Čili síť T-Mobile s předpokládaným konkurenčním počtem zákazníků kolem 20 000 bude největším úspěchem IP Wireless, protože zájem japonského Softbanku o nějakých 13 000 základnových stanic pro pokrytí Japonska nakonec evidentně nevyšel. </p>

<p>Nerad bych navodil dojem, že technologie IP Wireless je šunt. Není, funguje to pěkně, jenže <strong>T-Mobile svými tiskovými zprávami vzbuzuje očekávání, která nebude schopen naplnit</strong>. Je to rádio, nikoliv kabel. Nemůžeme očekávat sosací ráj, protože toho zatím stále nejsme hodni a bez španělského slovníku jej už asi ani nedosáhneme.  </p>

<p>Není náhodou, že se všude ve světě tato technologie porovnává s DSL a opravdu třeba v Německu je nabízena s deklarovanou rychlostí 1024/128 Kb/s. Jenže také <a href="http://www.isomedia.de/pdsl/index.html">s platbou za data nebo za čas online připojení</a>, tedy rozhodně žádný favorit pro sosače a pokud chcete mít fixní cenu bez ohledu na data nebo čas, vyjde vás tahle rychlost na 45 euro, tedy na cca 1450 Kč. A to už není žádná láce ani zaslíbený sosáčský ráj. </p>

<p>Pokud bude T-Mobile chtít udržet rychlost a zároveň solidní cenu, bude muset dříve či později <em>(a spíš dříve, až se do sektoru připojí tak osm-deset lidí)</em> nějak zfupovat, ostříhnout křidélka sosačům, protože z jednoho sektoru na rychlosti necelých 5 Mb/s nemůže rozdávat manu dlouho. </p>

<div class="rightbox"><img src="/wp-content/uploads/20050620-pcmcia-tdcdma.jpg" alt="UPStarcom PCMCIA" width="200" height="152" /></div>K té nejrychlejší UMTS síti světa: jsem zvědav, jak tohle tvrzení skousnou kolegové v rakouském T-Mobile, kteří právě nasazují HSDPA a kochají se rychlostí, jakou jim létá. Asi budou překvapeni a snad jim to kvůli pravdivosti českého PR nezarazí...</p>

<p>A na závěr k terminálové podpoře TD-CDMA. IP Wireless na termináléch a implementaci spolupracuje s UTStarcom, který UMTS terminál s podporou TD-CDMA sliboval na první kvartál letošního roku. Zatím nemá nic, jen PCMCIA karty a USB terminály vyráběné pod značkou MovingMedia, teprve před pár dny představil na Supercommu vlastní UMTS terminál, ovšem bez podpory TDCDMA. Takže bych se na velikou terminálovou konvergenci příliš netěšil. </p>

<p>Co bude se sítí v pásmu 872 MHz, na kterou T-Mobile koupil nedávno licenci, zatím není známo. Spouštět se prý bude v půlce roku 2006, což není zrovna nadohled. Snad to nezapadne a T-Mobile to nepojme jen jako blokaci pásma před konkurenty. Zdá se, že v soutěži krásy nebyla rychlost spuštění to nejdůležitější :(</p>

<p>A v posledek - proč chce T-Mobile začínat pokrytím Prahy? Nebylo by zajímavější vzít mapu pokrytí ADSL a službu budovat tam, kde ADSL není?
</p>