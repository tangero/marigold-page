---
ID: 1687
author: Patrick Zandl
layout: post
oldlink: 'https://www.marigold.cz/item/co-kdyby-voip-presla-na-vlastni-cislovani-nezavisle-na-telefonni-siti

  '
post_date: 2005-06-17 08:54:00
post_excerpt: ''
published: true
summary_points:
- FCC regulace VoIP zvyšuje náklady, omezuje svobodu a zavádí potenciální dohled.
- Oddělení VoIP od telefonní sítě pomocí nového adresování by obešlo regulace.
- Nový VoIP systém adresace by mohl využívat zapamatovatelná jména namísto čísel.
- SIP Broker umožňuje bezplatné volání mezi VoIP sítěmi, ale bez české účasti.
title: Co kdyby VoIP přešla na vlastní číslování nezávislé na telefonní sítí
---

<p>Poslední dění ve světě VoIP není nakloněno těm, kteří v této technologii vidí vyvázání se z oligopolních praktik telekomunikačních operátorů, z nichž, co si budeme povídat, se většina chová jako svině. Nároky FCC na doplnění VoIP o povinnou lokalizaci telefonujících a přístupnost nouzové linky znamenají další náklady a nepříjemná omezení stejně jako možnost implementace bedlivého oka velkého bratra. </p>

<p>Regulace VoIP se zakládá na faktu, že VoIP je propojena s telefonní sítí a telefonní síť je regulována. Přenos hlasu po internetu, který nesměřuje do telefonní sítě, samozřejmě regulován nebude, protože tam není možno se vymlouvat na harmonizaci mezi klasickou okruhovou a VoIP technologií. A právě proto se stále častěji objevují myšlenky na vytvoření samostatného způsobu adresování hovorů ve VoIP sítích, které by bylo otevřeným standardem pro všechny VoIP služby. Tak by se VoIP mohla odklonit zcela z obzoru  telefonní regulace.</p>

<p>Zmíněná úvaha má své výhody i nevýhody. Hlavní nevýhodou je, že by stávající systém telefonních čísel byl nekompatibilní s novým VoIP systémem adresace hovorů, což by na druhou stranu mohly překlenout brány – i když tu by se jistě regulátoři se svými podmínkami tlačily. Na druhou stranu dnešní způsob telefonních čísel je shledáván již překonaným, telefonní čísla se obtížně pamatují a bylo by zřejmě mnohem lepší používat zapamatovatelná jména podobně, jako v případě DNS záznamů válcují v používání lidskými uživateli doménová jména IP adresy. </p>

<p>Existovaly by tak paralelně dva světy, dva způsoby telefonování. Sice to na jednu stranu vypadá neužitečně, na tu druhou je to ale zase docela zajímavé, protože VoIP telefonování je prakticky všude zdarma v rámci měsíčního poplatku nebo i zcela. Z toho těží služby jako <a href="http://www.sipbroker.com">SIP Broker</a>, která umožňuje předávat hovory mezi jednotlivými VoIP sítěmi založenými na protokolu SIP zdarma. Bohužel SIP Brokeru se žádná česká VoIP síť zatím neúčastní, i když seznam zahraničních participantů tohoto "VoIP peeringu" už <a href="http://www.sipbroker.com/sipbroker/action/providerWhitePages">je slušná řádka</a>. V rámci SIP Brokeru se vydávají zvláštní VoIP předvolby podobné těm telefonním, fungující pouze z VoIP sítí (všech členských) a nahrazují z numerické klávesnice nedostupný způsob adresace volaného na SIP protokolu. Volání je za cenu volání v rámci sítě VoIP poskytovatele, tedy zpravidla zdarma nebo za hubičku – a to je zajímavé. </p>

<p>Zda se zvláštní adresace pro VoIP rozjede a nakonec i chytne, bude zřejmě dosti záležet na tom, jak dopadnou jednání největších VoIP poskytovatelů s americkým regulátorem FCC o nutnosti lokalizace polohy účastníka. Čeká se především na to, co řekne Skype, Teleo a Vonage. Ale možnost vzdálit tak VoIP bedlivému dozoru regulátorů, je velmi lákavá.
</p>