---
ID: 1863
author: Patrick Zandl
layout: post
oldlink: 'https://www.marigold.cz/item/microsoft-kupuje-foldershare-a-probouzi-zajem-o-online-p2p-zalohy

  '
post_date: 2005-11-04 10:04:48
post_excerpt: ''
published: true
summary_points:
- Microsoft koupil společnost FolderShare, americký start-up zaměřený na P2P zálohovací
  software.
- FolderShare kombinuje software pro Windows/Mac s webovým přístupem k synchronizovaným
  souborům.
- P2P zálohy umožňují ukládat data fragmentovaně a šifrovaně na počítače cizích uživatelů.
- Microsoft Live koncept dává smysl s P2P zálohováním, ale technologie vyžaduje další
  vývoj.
title: Microsoft kupuje FolderShare a probouzí zájem o online P2P zálohy
---

<p>Nebyla tomu věnována velká pozornost a kdyby mne tahle oblast nezajímala speciálně, asi bych tomu nevěnoval pozornost ani já, protože Microsoft nakupuje společnosti jak housky na krámě. Za blíže neurčenou sumu přechází do portfolia Microsoftu společnost FolderShare. Je to tři roky starý americký start-up, který přišel s P2P software pro zálohování. </p>

<h4>FolderShare - P2P zálohy</h4>
<p><a href="http://www.foldershare.com">FolderShare</a> je kombinace klientského software pro Windows/Mac a webového přístupu k vašim souborům. Po nainstalování software si zvolíte, jaké adresáře chcete synchronizovat a ony se nahrají na jiný počítač vybavený FolderShare, který si zvolíte. Synchronizace je jednoduchá a pohodlná, k datům pak můžete přistupovat i vzdáleně přes webový prohlížeč. Služba byla nedávno za peníze, nyní je zdarma a FolderShare slibuje, že zachová vývoj i Mac klienta. Kromě toho existuje v šesti jazykových mutacích, čeština ale mezi nimi samozřejmě není. </p>

<p><img src="/wp-content/uploads/20051104-fullBlueLogoFade.jpg" alt="logo" width="359" height="79" /></p>

<p>Online synchronizace dat spolu s přihlédnutím k sexy variantě doplněné přídomkem P2P je vůbec velmi zajímavá. Nedávno jsem procházel služby, které mi umožní jednoduše a efektivně ukládat na cizí síťový disk větší objemy dat a našla se řada takových vybavených hezkým synchronizačním software s cenami od pěti dolarů měsíčně. To byla sofistikovanější obdoba FTP nebo TortoiseSVN - navíc hostovaná. Milé, zajímavé, ale příliš placené. </p>

<p>S online zálohami souvisí rozvoj právě oněch P2P záloh. Zálohovat nemusíte jen na vlastní počítač, ale i na počítače úplně cizích lidí, kam se vaše data ukládají fragmentovaně, redundantně a šifrovaně podobně, jako na RAID pole. Kdo si takový software instaluje, dává část svého pevného disku k dispozici a za to automaticky a bezpečně jeho zálohy putují jinam. </p>

<p>Vývoj takto ad-absurdum koncipovaných P2P záloh je zatím v plenkách, i když už jsem viděl alfaverze. V tomto přístupu je totiž řada problémů, jak ho nastavit, aby byl dostatečně odolný vůči blbosti nebo zlomyslnosti jiných uživatelů. A kromě toho jsou zde volná pole působnosti pro nejrůznější spořící technologie. Představte si totiž, že si zálohujete své MP3 (samozřejmě legální). Proč je přenášet a zálohovat, když už někdo jiný je má a zazálohované? Systém umožní odkazovat na již existující stejná data symbolickými linky a šetří tím jak místo, tak nároky na celou síť. </p>

<p>Spolu s Live konceptem, který Microsoft představil, to dává smysl, i když jde o technologii, na které se ještě hodně bude muset pracovat. O Microsoft Live čtěte <a href="http://www.russellbeattie.com/notebook/1008671.html">skvělý článek Russela Beattie</a> </p>

<p><img src="/wp-content/uploads/20051104-58697220_0f5db5fe00-1.jpg" alt="Microsoft Live" width="500" height="374" /></p>

<p>Mimochodem, používáte někdo nějakou sofistikovanější zálohovací službu? Teď nemyslím síťový/USB disk nebo FTP, ale právě nějaký systém hostovaných online záloh?
</p>