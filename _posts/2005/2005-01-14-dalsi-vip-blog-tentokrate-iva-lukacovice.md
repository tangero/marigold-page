---
ID: 1474
author: Patrick Zandl
layout: post
oldlink: 'https://www.marigold.cz/item/dalsi-vip-blog-tentokrate-iva-lukacovice

  '
post_date: 2005-01-14 08:31:18
post_excerpt: ''
published: true
summary_points:
- Ivo Lukačovič, zakladatel Seznamu, spustil nový blog na adrese blog.lide.cz/ilblog.
- Autor článku sleduje méně zpravodajské servery a více weblogy.
- Uvedení Apple produktů bylo rychleji pokryto blogy než tradičními médii.
- Blogy nezničí zpravodajské servery, protože existuje poptávka po předžvýkaných informacích.
title: 'Další VIP Blog (tentokráte Iva Lukačoviče)

  '
---

<p>Na internetu se objevil další VIP blog. Narazil jsem na něj docela legračně, protože včera se mne ráno, když jsem seděl v práci a měl největší frmol, ptala Dita přes ICQ, co že mi Ivo Lukačovič dělá reklamu. Samozřejmě jsem vůbec netušil, o co jde, nakonec jsem si zmateně vlezl na titulní stránku Seznamu, jestli tam náhodou někdo z kolegů nekoupil flashový megabanner s nápisem <i>&#8220;Patrick je nejlepší&#8221;</i> nebo <i>&#8220;Když prémiové esemesky, tak jedině z Pipeline, máme povánoční výprodejové ceny, sleva 95%&#8221;</i>, jenže nic takového. Až večer, když jsem se podíval do refererů Marigolda, jsem našel nový weblog, z něhož na Marigolda pár lidí dorazilo. A ejhle, je to blog Iva Lukačoviče, zakladatele Seznamu. Zatím má jeden zápis, mnoho čtení nečekejte, sám autor k tomu říká: <cite>Frekvence bude nízká, ale snad bude alespoň amplituda vysoká.</cite> To už tak u weblogů zaneprázdněných lidí bývá, i když někdy i je samotné překvapí, kolik času si nakonec najdou. Abych vás déle nešponoval, <a href="http://blog.lide.cz/ilblog">weblog Iva Lukačoviče je zde</a>.</p>

<p>A hned se zastavím u tématu, kterého se Ivo Lukačovič dotknul. I já sám v poslední době sleduji, že čím dál méně sleduji klasické zpravodajské servery a čtu weblogy a stejně tak se mi stále méně líbí balastění článků na odborných webech, kdy pár znaků oficiální zprávy autor obalí nějakou úvahou vycucanou z prstu vteřinovým lepidlem. Příkladem může být nedávné uvedení nových produktů Apple. Kdo nesledoval online přenos (na mobilu to šlo ztěžka), mohl sledovat v češtině online přenos u <a href="http://www.maler.cz">Maléra</a> - v textovém provedení. Tamtéž našel prakticky okamžitě sumář potřebných informací a dostatek odkazů, kdyby mu to nestačilo. O chvíli později se přidal blog <a href="http://www.superveci.cz/?item=je-to-venku-novy-a-levny-apple-mini">SuperVěci</a> a několik dalších, vzájemně se prolinkovaly trackback linky, aby se mezi nimi čtenář snadno pohyboval. <a href="http://blogportal.hlava.net/index2.php?go=globalrss&amp;kwsearchrss=Apple">Zde vypíšete články o Apple</a> na weblozích z poslední doby. </p>

<p>Na <a href="http://technet.idnes.cz/tec_aktuality.asp?r=tec_aktuality&amp;c=A050112_091107_tec_aktuality_psp">Technetu</a> měli pětiřádkovou zprávu přebranou z ČTK druhý den (což u nejdůležitější události u jednoho z největších výrobců překvapí), <a href="http://www.zive.cz/h/Byznys/AR.asp?ARI=120872">Živě mělo delší článek také druhý den</a>. S tím rozdílem, že autor narozdíl od Maléra Apple nikdy neviděl, naštěstí si toho byl vědom, takže se vyhnul osobním postřehům činěným z mělké vody. Podobně to vypadalo na americkém internetu, snad jen s tím rozdílem, že macoidních autorů jako je Malér tam bylo několik desítek a zasypávali své čtenáře komentáři ještě před oficiálním oznamem Apple. </p>

<p>Na druhou stranu bych z tohoto postřehu ani nevyvozoval nějaký závěr ve stylu <i>&#8220;blogy zničí zpravodajské servery&#8221;</i>. Nezničí. Vždy tu bude Stádo, které chce předžvýkané informace a které se nepídí po zdroji a po zasvědcenějších a alternativních názorech. Žádný strach.
</p>