---
ID: 1641
author: Patrick Zandl
layout: post
oldlink: 'https://www.marigold.cz/item/medialni-terorismus-ceskeho-telecomu

  '
post_date: 2005-05-12 09:31:35
post_excerpt: ''
published: true
summary_points:
- Berdárův nástup změnil chování Telecomu k médiím na "
title: Mediální terorismus Českého Telecomu
---

<p>Že se chování Českého Telecomu vůči médiím od nástupu Gabriela Berdára změnilo, nešlo přehlédnout. Ta tam byla dřívější přátelskost, se kterou se snažilo tiskové oddělení Telecomu řešit problémy vlastní firmy v médiích. Nastoupilo něco, co bych s klidem označil za mediální terorismus. Telecom na příkaz nejvyššího bosse přes noc dospěl k mýtu o své naprosté neomylnosti a začal ji tvrdě uplatňovat. Skoro se mi to jeví, jako by výhružky médiím a novinářům se staly denním chlebem Telecomu. Napsal jste článek, který stavěl Telecom do nepříznivého světla? Očekávejte telefonát vašemu nadřízenému, jemuž se dostane kompletních (ač smyšlených) informací o tom, jak jste propojen s konkurencí a jak je neseriosní, abyste dále o Telecomu psal. V tomtéž okamžiku vypovídá u obchodního ředitele jiný zaměstnanec Telecomu smlouvu o inzerci nebo sponzoringu. </p>

<p>Nejsem zřejmě sám, kdo si to myslí, ale novináři se ozývají pramálo. Neobvyklou odvahu projevila Mafra, když do článku výslovně uvedla:</p>

	<blockquote><p> "Oblíbeným Berdárovým terčem jsou nejen média, kde výhrůžka stažení inzerce je už téměř koloritem, ale hlavně sponzorské aktivity Telecomu." <a href="http://zpravy.idnes.cz/domaci.asp?r=domaci&amp;c=A050510_214723_domaci_bih&amp;t=A050510_214723_domaci_bih&amp;r2=domaci">(iDnes)</a></p>
</blockquote>
<p> Jakýpak ji za to postihne trest? Nebo v době, kdy Gabriel Berdár čelí důvodnému podezření, že střílel na dva nevinné lidi, nebude trestající ruka páně dopadat tak razantně? Kolik bude taková větička v novinách vydavatele stát? Jen miliony, nebo spíše desítky milionů korun? Nebo tentokrát raději nic, protože doba je ošemetná a s tou střelbou si to někdo nehezky zavařil, jakkoliv to osobně můžu chápat?</p>

<p>Média se do tohoto okamžiku zachovávají navýsost pragmaticky. Redakce, kde Telecom už inzerci sebral, si zakládají na tom, že jsou ostře proti Telecomu. Tam, kde Telecom stihl jen vyhrožovat a inzerci nesebral, se rozhodli nedráždit hada bosou nohou a pokud možno přebírat zprávy z ČTK, když by mělo jít do tuhého, otevřeně se ale nedopouštět riskantních vlastních redakčních úsudků. Čtenář z toho nutně musí být zmaten a minimálně ti inteligentnější pochopí, že tu něco páchne (a ti méně inteligentní stejně dávno mají rovnítko mezi zdražováním a zlodějinou). </p>

<p>Z dlouhodobého hlediska není mediální terorismus Českého Telecomu pro firmu výhrou. I ty vydírané redakce vřou pod povrchem a jejich redaktoři na tiskovkách reptají; jako sopka před výbuchem čekají na příležitost beztrestně to vrátit člověku, který si za peníze kupoval jejich důstojnost. Dvě propisky a chlebíček navíc k tiskové zprávě to nevylepší. </p>

<p>První okamžik, kdy se mediální terorismus může Telecomu a zejména jeho šéfovi vymstít, právě přišel. Zjevné rozpory mezi výpovědí Gabriela Berdára a zjištěními policie v případě Berdárova napadení a následné střelby jsou soustem, které média rozviřují stále více v Berdárův neprospěch. Zatímco v prvním okamžiku to vypadalo, že ředitel ostražitě tasil při napadení a střelbou se ubránil, o pár dní později už noviny s gustem rozmazávají, že střílel na úplně cizí auto a nevinné lidi, kteří v době napadení byli prokazatelně v nějaké herně. Zde asi nejvíce analytický článek na <a href="http://zpravy.idnes.cz/krimi.asp?r=krimi&amp;c=A050511_220104_krimi_bih&amp;t=A050511_220104_krimi_bih&amp;r2=krimi">iDNES</a> a naopak zcela po berdárově linii a servilně pro Telecom <a href="http://www.novinky.cz/05/62/12.html">Novinky</a>. Lidovky pro jistotu <a href="http://lidovky.centrum.cz/domov/clanek.phtml?id=353942">jen zprávu z ČTK</a>, ale také vlastní komentář <a href="http://lidovky.centrum.cz/archivln/archivln.phtml?id=353644&amp;sec=20&amp;d=11&amp;m=5&amp;y=2005&amp;dat=20050511#clanek">Postavení zavazuje</a> s podtitulem Šéf Telecomu reagoval na přepadení zcela nepřiměřeně. <a href="http://hn.ihned.cz/2-16125410-500000_d-2f">Hospodářky</a> nejdou do hloubky, ale podstaty problému se nemile dotýkají. A také <a href="http://hn.ihned.cz/3-16125660-Berd%E1r-500000_d-4d">Macháčkův komentář</a> konstatuje, že Berdárovo vysvětlení důvodu útoku je nevěrhodné. I článek v <a href="http://pravo.novinky.cz/p110a04a.php">Právu přetřásá</a>, že střelba byla neodůvodněná. Velmi nezaujaté <a href="http://www.bbc.co.uk/czech/domesticnews/story/2005/05/050510_cz_telecom_1630.shtml">je BBC</a>, bohužel také stručné.</p>

<p>Způsob, jakým to média presentují, nutně pašuje do hlav čtenářů otázku, zda ředitel Telecomu není psychopat. Pročtěte si diskuse na Novinkách nebo iDNESu – vox populi praví, že ano a že se mu nic nestane, protože Stano to pro Gaba zamete pod koberec. </p>

<p>Opravdu zamete? Nebo nebude dost ochoty riskovat další skandál pro člověka, který svoji privatizační úlohu v politické mašinérii? Uvidíme. Sám za sebe jen doufám, že mediální terorismus Telecomu nebude procházet příliš dlouho. </p>

<p>PS: doplňkové informace pro zaměstnance Českého Telecomu. Patrick Zandl a Martin Zikmund nejsou jedna a tatáž osoba. Pokud chcete vědět, jaké firmy vlastním nebo řídím, je na to dobré využít <a href="http://www.justice.cz">Justice.cz</a>, nikoliv vlastní fantazii. Ano, je pravda, že jsem akcionářem Telecomu. Ne, těch 26 akcií v seznamu napsaných na moje jméno nejsou jediné. Ano, jsem zastupován na VH pověřeným zástupcem, nebývám tam osobně. Ne, není pravda, že jsem byl u pana Valeskiho na velikonoce. Další dotazy a fámy na toto téma zodpovím kdykoliv.
</p>