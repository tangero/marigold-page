---
ID: 1663
title: >
  Vzkaz řidiči černého Ford Focus SPZ
  3A4 XXXX
author: Michal Krsek
post_excerpt: ""
layout: post
oldlink: >
  https://www.marigold.cz/item/vzkaz-ridici-cerneho-ford-focus-spz-3a4-xxxx
published: true
post_date: 2005-05-30 23:06:30
---
<p>Vážený pane,<br />vězte, že prostor, který Vám ponechá auto odbočující z vedlejší závisí, kromě dalších okolností, také na odhadu rychlosti, kterou jedete. Není úplně obvyklé, že ve městě na nepřehledném místě, kde vyskakují chodci mezi stojící řadou automobilů, pojedete přes 80 Km/h. Přiznám se bez mučení, že jsem prostě takového řidiče neočekával. <br /><br />Je možné, že jste pospíchal. V takovém případě jste mohl ušetřit následný incident (a částečně své nervy). Vězte také, že Váš slovník nadávek je poněkud jednotvárný (zkuste zabrousit také do oblastí medicíny či zoologie, získá to na zajímavosti) a je pravděpodobné, že vyplývá z nějaké frustrace ženami.<br /><br />Také vězte, že automobil, kterému jste se snažil urazit zrcátko, má tato sklápěcí. Jakkoliv jsem viděl Vaše vypracované svalstvo, přece jen na vyrvání kloubu zrcátka bylo nutné použít tu věc, kterou máte mezi ušima (či nějaké větší kladivo). <br /><br />V dokonalé úctě Váš služebník<br />Michal Krsek</p>

<p><strong>Doplnění</strong>: Jen upřesnění pro některé diskutující. Diskuse byla do značné míry jednostranná. Sdělil jsem pánovi pouze: "prosím jeďte".
</p>
