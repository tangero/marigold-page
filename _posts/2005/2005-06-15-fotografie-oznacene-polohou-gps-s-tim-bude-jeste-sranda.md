---
ID: 1683
title: 'Fotografie označené polohou GPS – s&nbsp;tím bude ještě sranda'
author: Patrick Zandl
post_excerpt: ""
layout: post
oldlink: >
  https://www.marigold.cz/item/fotografie-oznacene-polohou-gps-s-tim-bude-jeste-sranda
published: true
post_date: 2005-06-15 08:40:36
---
<p>Internet má před sebou zřejmě další vlnu. Říkejme jí prozatím GPS tagging nebo Geo tagging, GPS značkování, protože nic lepšího jsem nenašel a nenapadlo mne. GPS značkování je zajímavá myšlenka, která se rozmáhá v japonsku a v USA, v zemích kde fotoaparáty vybavené GPS začínají hrubě převažovat. Ano, máte pravdu, jde o fotoaparáty v mobilních telefonech CDMA sítí, které obsahují lokalizaci polohy, většinou na bázi GPS. GPS tagging je vlastně označení fotografie souřadnicemi, na nichž byla fotografie pořízena. JPEG je schopen tuto informaci ukládat do EXIF formátu, kde jsou i další informace z fotoaparátu (datum, expozice atd), takže tuto informaci není třeba přenášet zvláště a lze ji pohodlně z obrázku extrahovat. </p>

<p>K čemu vám může být znát polohu, na níž jste fotku pořídili? Inu, zjednodušilo by to vyhledávání nejenom vám, ale i dalším lidem. Řekněme, že sháníte fotografii pardubické Zelené brány. Najdete si ji na satelitní mapě, jenže ta není tak hezká, jako by ji někdo mohl pořídit, kdyby stál před Zelenou bránou (satelit fotí ze shora). Tak na mapě kliknete "Vyhledej fotografie dle polohy" a vyhledávač vám vyhledá fotky focené z toho patřičného místa. Protože bude vyhledávat v EXIF popiskách, půjde mu to rozhodně lépe, než se pokoušet identifikovat, zda na obrázku je Zelená brána. </p>

<p>Další variantou je, že se podíváte, jaké fotky se pojí ke kterému místu. GPS tagging se nemusí vztahovat jen na fotky, v USA běží u místních operátorů služba, kde lidé mohou psát poznámky k určitému místu, na němž se nacházejí, takže kdokoliv jde kolem toho místa, může si vzkaz přečíst a dozvědět se, že například ta restaurace nestojí za to. Označkovat GPS polohou můžete prakticky jakoukoliv informaci. </p>

<div class="rightbox"><img src="/wp-content/uploads/20050615-zoto.jpg" alt="Mapa s lokalizovanou fotkou" width="103" height="120" /></div>
<p>Pro nás evropany je samozřejmě pech, že naše mobilní telefony si s lokalizací polohy neumí poradit zdaleka tak efektivně, na druhou stranu existují udělátka, jak GPS polohu dopravit do fotek ručně a ještě lépe se již objevují fotoaparáty, které jsou rovnou vybavené GPS – co takhle třímegapixelový <a href="http://www.geospatialexperts.com/ricoh.html">Ricoh Pro G3</a>... Na internetu se také objevují udělátka, jak propojit běžnou GPS s normálním foťákem tak, aby to pohodlně přenášelo lokalizaci (třeba zde na <a href="http://www.engadget.com/entry/5079855875464065/">Engadget</a>. Vzniká celé "odvětví" <a href="http://www.geobloggers.com/index.cfm">geobloggingu</a> - na tomto serveru GeoBloggers lze přímo vyhledávat fotky dle lokality. Dobrý článek pro začínající GPS taggery je také <a href="http://www.zoto.com/dev-blog/index.php?m=200505">zde na Zoto</a>.</p>

<p>Vzhledem k tomu, že v USA i v Japonsku a Korei jsou fotoaparáty v mobilech s GPS na strmém vzestupu, bude s GPS taggingem ještě sranda. Například už jsem našel web nějaké firmy, která vám vytvoří profil vašeho oblíbeného výletu a doplní do něj vaše fotky právě podle lokality jejich pořízení. Jiná služba je zase schopna vám do fotek s lokalitou umístění doplnit názvy hor na vaší fotce (oba odkazy mám žel na havarovaném notesu). GPS tagging podporují i služby pro sdílení fotografií, například oblíbené <a href="http://www.zoto.com">Zoto</a> – to umí ke google mapě přidat i fotky vážící se ke zobrazované lokalitě. Zkuste <a href="http://kordless.zoto.com/user/image_detail/map/IMG.0.af6677e0643d9e6a43333587b37fba12-_CAT.0/date_uploaded-desc/0-30">třeba tohle URL</a> – zajímavá metoda, jak poznat své sousedy. Flickr se zatím k podpoře GPS taggingu nepřidal, ale je velmi pravděpodobné, že na ní pracuje.
</p>

<p>
PS: Očekávám, že Google bude ve fotkách dle lokality vyhledávat nejpozději do roka :)
</p>
