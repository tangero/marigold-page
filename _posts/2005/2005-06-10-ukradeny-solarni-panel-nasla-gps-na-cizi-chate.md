---
ID: 1678
author: Patrick Zandl
layout: post
oldlink: 'https://www.marigold.cz/item/ukradeny-solarni-panel-nasla-gps-na-cizi-chate

  '
post_date: 2005-06-10 10:51:22
post_excerpt: ''
published: true
summary_points:
- Solární panel napájel WiFi retranslaci pro kamaráda s problematickým připojením
  k internetu.
- Nedostatečný osvit panelu způsoboval noční výpadky retranslace, řešené průmyslovým
  modulem Motorola.
- Retranslační bod byl odcizen, ale poloha modulu GPS pomohla k jeho nalezení.
- Ukradený panel nyní slouží k napájení televize v chatové osadě.
title: Ukradený solární panel našla GPS na cizí chatě
---

<p>Když jsem někdy vloni na Marigoldovi psal o solárních panelech a jejich použití pro WiFi, bylo to hlavně z toho důvodu, že jsme si s jedním takovým řešením hráli. Kamarád se chtěl na vesničce připojit do netu, ale nejbližší přípojný bod byl za kopcem. Pasivní retranslace už nefungovala, musela přijít na řadu retranslace aktivní a s ní i problém napájení. Tahat elektřinu na kopec by dalo dost práce, tak jsme vyprojektovali solární panel a akumulátory, které zajistili napájení jednomu modifikovanému APčku (Linksys s WDS).</p>

<p>Smůla byla ve dvou bodech. Jednak jsme špatně odhadli intenzitu světla a délku osvitu a druhak kamarád do panelu nechtěl vrážet desetitisíce. Takže naše sestava pravidelně uprostřed noci chcípala, protože akumulátory nebyly dost nabité. Aby se to nedělo neočekávaně a abychom zajistili vzdálený restart a konfiguraci, splašili jsme někde průmyslový modul od Motoroly - v ceně bylo i integrované GPS. Nám na nic. Od té doby posílá modul zprávu vždy, když napětí akumulátoru poklesne pod hranici, takže lze ještě deset minutek pracovat...  
Tento víkend někdo celý retranslační bod odcizil. Těžko říci, jak ho našel, asi ho překvapily na skále dvě síta a nelenil se podívat, k čemu slouží. A pak je přes výraznou instruktážní protizlodějskou cedulku nelenil ukrást.</p>

<p>To jsme zjistili záhy, bohužel lupič byl pryč. V úterý jsme v dokumentaci modemu dohledali, jak přes sms vyžádat aktuální polohu modulu. Přišla nám. Trochu nás zklamalo, že modul je někde v jižním pacifiku, naštěstí jsem si vzpomněl, že jsem si do své GPS nastavil uživatelské koordináty a po jejich vymazání už jsme přesně věděli, ke které chajdě v chatové osadě zajít. Nově náš panýlek slouží k napájení televize či čeho. Jsme happy, že jsme mohli pomoci...</p>

<p>Nyní otázka do pléna: co s takovým dobrákem?
</p>