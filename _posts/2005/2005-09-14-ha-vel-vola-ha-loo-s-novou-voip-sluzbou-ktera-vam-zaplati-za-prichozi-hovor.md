---
ID: 1819
title: 'Ha-vel volá ha-loo s&nbsp;novou VoIP službou, která vám zaplatí za příchozí hovor'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ha-vel-vola-ha-loo-s-novou-voip-sluzbou-ktera-vam-zaplati-za-prichozi-hovor
published: true
post_date: 2005-09-14 16:57:53
---
<p>Tento týden z VoIP novinek asi nevyjdeme. Ha-vel právě spouští novou verzi své VoIP nabídky, tentokráte zaměřenou spíše na drobnější uživatele (firemní VoIP služby nabízí ha-vel už docela dlouho), tedy pro telefonování z jednoho telefonu nebo počítače. Služba se jmenuje ha-loo (ano, počáteční H je stejně jako ve jménu firmy malé) a kromě toho, že je povedeně přítulná a postavená na standardním SIPu i rozumných cenách, má ještě jednu zvláštnost. Z každého příchozího hovoru dostanete pět haléřů za minutu ke svému kreditu. Navíc se snadno můžete stát ha-loo dealerem a vydělávat na tom, co uživatelé, které jste do služby přivedl, provolají. </p>

<p>Ale popořádku. Registrace je zdarma, jen si můsite koupit kredit v minimální výši 100 Kč plus DPH, platnost kreditu není omezena, pokud alespoň jednou za rok provedete/přijmete hovor (po roce je služba zrušena). Při registraci je tu jedna finta - musíte si vybrat, v jakém telefonním obvodě číslo chcete. Přečetl jsem si větičku, že jsem zodpovědný za to, že si vyberu číslo z TO kde bydlím a že ponesu všechny následky, když tomu tak nebude. Zatěšil jsem se, že si registruji číslo v pardubickém TO, aby mi mohla mamka volat za lokální taxu, jsa připraven nést následky. Nicméně ha-vel mne od pošetilosti mého  jednání ochránil a registrační formulář pravil, že vyplňuji jiné bydliště, než kde chci mít číslo a že to mám uvésti do souladu. Takže jsem si registroval pražské číslo a bylo po zvířátkách. Třikráte tfuj směrem k regulátorovi za požadavek geografické souvislosti telefonních čísel... </p>

<p>Dobré zase je, že číslo si můžete vybrat a výběr byl docela slušný, vzal jsem si hezké, zapamatovatelné. Je dobré si ho zapamatovat, protože bez něj se nepřihlásíte, jak doplnil Marek do diskuse, login je telefonní číslo.</p>

<p>Ceny jsou, stručně řečeno slušné. Tarifikování po první minutě je po půlminutě, cena za minutu hovoru 90 haléřů plus DPH, lokálně mimo špičku pouhý padesátník. Volání ve vlastní síti i na další VoIP operátory (CESNET, VOIPEX, 802.VOX) je zdarma a jelikož ve firmě používáme také Ha-vel, tak se můžete zdarma vykecávat i s technickou podporou Pipeline (běda vám!).  A já můžu zdarma volat domů Ditě, bo doma máme Voipex. Ten peering je hezká věc... </p>

<p>Zajímavou vlastností je ten poplatek 5 haléřů, které dostanete z každého placeného příchozího hovoru. Poslední věcí, u které bych se chtěl zastavit, je <strong>modul Dealer</strong>. Díval jsem se na to, vypadá to pěkně propracovaně. Až se budete registrovat, vyplňte můj dealerský kód MARIGOLD - chci se podívat, jak to funguje. Takové věci se totiž v Čechách zase tak často nevidí běžet dotažené do konce a tady to vypadá zajímavě. Zjednodušeně řešeno dealer dostane vyplacenou provizi z provolané částky nad 5000 Kč měsíčně a to odstupňovaně dle výše té souhrnné částky, kterou utratí lidé, jež přivedl. Začíná to u 3% a roste až do 20%. A teď, proč chci, abyste tam uvedli můj dealerský kód: nechci na tom bohatnout, chci vidět, jak ekonomika takové věci funguje, tedy zda to může vůbec něco tomu dealerovi přinést a kolik z kolika lidí. Něco jiného je totiž teoretický předpoklad a něco jiného je praxe. Funkce Dealera navíc umožní libovolnou část ze sumy vrátit zpět těm lidem, kteří dealerský kód vyplnili, takže já bych vám vrátil celou sumu, pokud  by k tomu něco došlo. Moje zvědavost bude ukojena a vy ušetříte. A pokud máte někdo nějaké zkušenosti s takovými provizními systémy, dejte vědět do diskuse - já bohužel většinou špatné, moc nefungují (v tom smyslu, že by oběma stranám něco více přinesly).</p>

<p>Trochu škoda je, že ha-vel nenabízí žádné telefony přímo na webu, osobně mám dojem, že lidi už více tíhnou k hardware řešením, než k softwarovým klientům. </p>

<p>Tak a to je k ha-loo asi všechno, vyzkoušet <a href="http://www.ha-loo.cz/">můžete zde</a>. </p>

<p>PS: Ještě jsem tím bohužel netelefonoval, SIP ve firmě neprojde přes firewally, ale ten klasický vo-ip ha-vel většinou funguje velmi slušně (jen kdyby mne tak ta naše linka nemíchla).
</p>
