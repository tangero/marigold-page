---
ID: 1772
author: Patrick Zandl
layout: post
oldlink: 'https://www.marigold.cz/item/dalsi-prispevek-do-diskuse-kdy-ci-zda-bude-ipod-nahrazen-mobilem

  '
post_date: 2005-08-16 09:13:17
post_excerpt: ''
published: true
summary_points:
- iPod má výrazně lepší uživatelské ovládání než MP3 telefony dle Strategy Analytics.
- MP3 telefony často nemají vyhrazené klávesy a neumí přehrávat hudbu a pracovat současně.
- Děti s iPodem poslouchaly více hudby a sdílely ji než děti s 3G mobilem.
- Lidé preferují rozhraní přizpůsobené konkrétní aplikaci, což telefony zatím nenabízí.
title: Další příspěvek do diskuse, kdy či&nbsp;zda bude iPod nahrazen mobilem
---

<p>Je to věčné téma propírané v posledních měsících: bude iPod nahrazen mobilem s MP3 přehrávačem? Jak víte, jsem skeptik v tom, že k tomu dojde v nějaké dohledné době řekněme tří čtyř let a co je za tímhle horizontem, to  není na krátký článek. Důvodů pro to mám celou řadu, tím největším je ale podstatný rozdíl v pohodlí ovládání. </p>

<p><a href="http://www.strategyanalytics.com/press/PR00200.htm">Strategy Analytics publikovala</a> svůj výzkum nazvaný Apple iPod Blows Away Mobile Music Challengers. Publikovala = za peníze, takže se stručně podívejme, co vyzkoumala. </p>

<p>Apple iPod byl prozkoumáván z hlediska uživatelského pohodlí ovládání vůči čtyřem multimediálním telefonům zaměřeným na MP3 přehrávání a to Samsung E720, o2 XM, Sony Ericsson V800 a SPV500. Výsledkem je, že nad hranici 90 bodů použitelnosti se dostal pouze Apple iPod, o2 XM jich měl o deset méně a další na tom byli ještě hůře. A to je pro uživatele problém. Řada dnešních telefonů vybavených MP3 nemá vyhrazené klávesy pro přehrávání hudby, některé z nich ani nezvládají zároveň přehrávat hudbu a zároveň pracovat s mobilem a třeba hrát hry nebo posílat SMS. Výrobci zaregistrovali, že uživatelé požadují klávesy pro aktivací přehrávání a posun vpřed i vzad a začínají je pomalu přidávat, takový Samsung E720 je již má na povrchu, jenže zároveň s tím přibývají i další klávesy pro ovládání fotoaparátu, pro rychlý přístup k wapu, rychlou hlasovou volbu a řadu dalších rychlých funkcí, jestli to takhle půjde dál, tak telefony budou mít více rychlých kláves, než plná klávesnice vašeho počítače. </p>

<p><center><img src="/wp-content/uploads/20050816-samobily.jpg" alt="mobily versus iPod v ovládání pro multimédia" width="500" height="374" /></center></p>

<p>Viděl jsem nedávno ještě jeden průzkum, neveřejný. Prováděl ho jeden významný nadnárodní operátor pro své potřeby a měl jsem možnost jej kvůli něčemu shlédnout. Bylo to zajímavé, řadě dětí ve věku 10-16 let strčili do rukou nadupaný mobilní telefon vybavený 3G a přehrávačem MP3 spolu s možností stahovat hudbu ze sítě (šlo o zakázkový prototyp). Druhé polovině dětí strčili do rukou normální mobil a iPod. Sledovalo se, kdo a jak co používá. Ukázalo se, že napříč celou věkovou kategorií děti mající mobil a iPod poslouchaly hudbu a vesele pařili hry nebo psali textovky, zatímco děti mající super 3G mobil, používali přehrávání hudby o polovinu méně a navíc je stahování hudby přes mobil rychle přestalo bavit, zatímco majitelé iPodů vesele trejdovali hudbu ostošest. Dlužno podotknout, že děti neměly limit peněz, takže v ceně to nebylo. </p>

<p>Poučení z výzkumu: pár dodavatelů přišlo o slušně předjednaný kontrakt na dodávku platformy pro distribuci hudby. Což nás nemusí zajímat, důležitější je to, že lidé zřejmě opravdu zatím stále dávají přednost rozhraní přizpůsobenému konkrétní aplikaci nebo způsobu používání a to zatím kombinované telefony nejsou schopny nabídnout. Změní se dříve lidé nebo ty telefony? Já nevím. Fakt je, že od doby, co mám iPoda, hudbu poslouchám mnohem více.
</p>