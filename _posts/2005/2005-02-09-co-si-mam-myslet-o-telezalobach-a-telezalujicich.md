---
ID: 1518
author: Patrick Zandl
layout: post
oldlink: 'https://www.marigold.cz/item/co-si-mam-myslet-o-telezalobach-a-telezalujicich

  '
post_date: 2005-02-09 08:04:00
post_excerpt: ''
published: true
summary_points:
- Tele2 žaluje Český Telecom kvůli tarifům Home Standard a Home Mini.
- eTel podporuje žalobu Tele2 a má s Telecomem dřívější spory.
- Home Mini neumožňoval volbu operátora, což je jádro sporu.
- Autor kritizuje Tele2 za nedostatečné investice do vlastní infrastruktury.
title: "Co si mám myslet o teležalobách a teležalujících?"
---

<p>Tele2 zažalovalo Český Telecom a ten to považuje za komunikační
gesto. Bude to gesto za dvě miliardy, které by Tele2 rádo, nebo jen
vyhodí peníze za právníky a udělají si trochu toho píárká? Aby žalob
nebylo málo, dnes prohlásil eTel, že tuto žalobu podporuje. eTel také
významně prohlásil, že on již má tradici v podávání&nbsp; žalob, neboť
již dříve žaloval "Telecom ve věci ochrany před nekalosoutěžním
jednáním a porušováním závazných pravidel hospodářské soutěže ze strany
ČTc ve smyslu § 53 Obchodního zákoníku a ve smyslu §11 Zákona o ochraně
hospodářské soutěže." Škoda, že už nedodává, jak to dopadlo, protože
žalovat může kdo chce koho chce&nbsp; a za co chce; to ještě má daleko
do prokázání viny. <br />
<br />
Celý případ je při tom docela jednoduchý a dobře <a href="http://www.lupa.cz/clanek.php3?show=3938" >jej rekapituluje Jiří Peterka</a>.
Před lety zavedl Český Telecom tarifní balíčky Home Standard, které
obsahovaly kredit na volání ve výši 90 Kč a stály měsíčně stály 299 Kč
a Home Mini, které stálo 190 Kč a byl v něm kredit 90 Kč hovorného (a
citelně vyšší sazby, než u Home Standard). Vtip u Home Mini byl v
nemožnosti aktivovat volbu operátora. <br />
<br />
Tehdy se začalo brblat, že lidi, kteří požadují volbu operátora, by si
nemohli vybrat kredit a že je třeba udělat tarif bez kreditu. A tak
vznikl Home Zero za 279 Kč bez volného kreditu. <br />
<br />
Meritem sporu se staly dvě věci. Tak především fakt, že <b>Home Mini není možno použít s volbou operátora</b>,
tedy volat přes síť jiného operátora a Telecomu platit jen paušál za
Home Mini. Telecom na to vždy reagoval slovy, že jde o dotovaný paušál
vytvořený na základě požadavků regulátora a že kdyby bylo na něm, žádný
takový paušál by nenabízel a že když už má dotovat sociálně slabší
občany, tak rozhodně nechce, aby na tom vydělávala jeho konkurence. <br />
<br />
Druhým problémem byl <b>rozdíl mezi výší kredítů a cenami Home Standard a Home Zero</b>.
Kreditu 90 Kč se člověk vzdal za 30 Kč nižší měsíční paušál. I tu je
historické vysvětlení. Telecom tehdy (rok 2002) chtěl vyšší paušál,
regulátor a ministerstvo financí hlasem nerozdílným pravili, že toho
grossdá nebude. Telecom ustoupil, řka, že tři kila potřebuje, ale je
ochoten dát lidem kredit na volání. Regulátor na to kývl a celou
záležitost posvětil. <br />
<br />
<b>Kde je problém a kdo má pravdu?</b><br />
<br />
V prvé řadě je třeba si uvědomit, že problém je v nízké ceně paušálu.
Zatímco u liberalizovaných telekomunikačních kdysi státních operátorů
se paušál pohybuje v průměru na hranici 500 Kč (bez nějakého kreditu),
u nás je bezkreditový paušál na poloviční hladině. Příklady: britský BT
za 10,5 libry, Deutsche Telekom 15,66 euro, podobně KPN a další. <br />
<br />
Český Telecom již tehdy upozornil na to, že ty peníze potřebuje a v
poslední době se také snaží lobovat za to, aby se na paušál za hlasové
linky 500 Kč dostal. Argumenty typu <span style="font-style: italic;">"za socíku se mu to už zaplatilo"</span>
jsou kravina svědčící o tom, že argumentující v životě neviděl výroční
zprávu a výsledovky Telecomu, které jsou veřejně dostupné. <br />
<br />
A nyní, co s tím. <br />
<br />
<dfn>Buďto se smíříme s tím, že výsledky regulace platí na obě strany,
tedy že mohou i ovlivnit hospodaření Tele2, nebo připustíme plnou
liberalizaci trhu a necháme na Telekomu a alternativních operátorech,
ať si dělají, co chtějí.</dfn> <br />
<br />
Navíc Tele2 nebylo nijak poškozeno – pouze hypoteticky. Oproti tomu
Telecomu někdo pořád nařizuje, za kolik smí prodávat své služby na
síti, kterou si vybudoval. Proč si Tele2 nebuduje vlastní síť? Kdysi
postavilo radiovou síť, její rozvoj (se mi zdá) ale nějak vázne a
operátor se specializuje spíše na to, že buzeruje Telecom, co má a nemá
dělat. <br />
<br />
Alternativní operátoři v ČR v poslední době (až na čestné výjimky)
přešli do tohoto pohodlného režimu. Buzerují Telecom, že jim neumožňuje
přebrat mu celý jeho business a provozovat ho za velkých provizí na
jeho vlastní síti. Jen málokterý operátor investuje do vlastní
infrastruktury, natož plošně. A Tele2 má ještě tu drzost se soudit?
Přijde mi to uhozené na hlavu. Budu já se snad soudit s Tele2, že tím,
že nevybudoval alternativní infrastrukturu k té Telecomácké mi vznikla
škoda a budu ji vymáhat? Bylo by to podobně padlé na hlavu. <br />
<br />
Nelze říci, že se vším, co Telecom dělá, souhlasím. Ale zrovna tohle
není věc, se kterou bych měl odvahu ho žalovat a Tele2 tak činí podle
mne jen s vědomím, že do Telecomu kopat je dneska v módě. <span style="font-style: italic;">Navrhl
bych jiné metody – inkviziční tribunál by byl jistě lépe funkční a byla
by s ním větší legrace. Ostatně, zkuste vytvořit anagram ze slovíček
SATAN a ĎÁBEL – samozřejmě, vyjde vám STANDA.&nbsp; A zkuste vytvořit
kabalistický součet těchto čísel – vyjde vám velké číslo, kabalisticky
GROSS. Ha, máme důkaz o propojení Ďábla a Telecomu – teď už jen dutou
jehlu, stigmata a dábel je usvědčen, ani jsme nepotřebovali čarovat s
tarify a paušály. &nbsp;</span><br />
</p>