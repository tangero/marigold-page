---
ID: 1898
title: 'Pražský internet zdarma: je třeba poslouchat, abyste slyšeli'
author: Patrick Zandl
post_excerpt: ""
layout: post
oldlink: >
  https://www.marigold.cz/item/prazsky-internet-zdarma-je-treba-poslouchat-abyste-slyseli
published: true
post_date: 2005-12-14 10:12:21
---
<p>První akce vzniklé oficiálně proti pražskému projektu magistrátního internetu zdarma jsou zde. Tak především a oficiálně Asociace lokálních poskytovatelů internetu vydala k tomuto prohlášení, jež bych shrnul jako shodné s tím mým, jen více newsspeakové (je také psáno pro média), projekt se neoznačuje za kravinu, ale za nepřijatelný. <a href="http://www.alpi.cz/kauzamagistrat/">Čtěte zde</a>. </p>

<p>Kromě toho se chystají první žaloby, vím již o jedné firmě, která najala právníky a v případě, že magistrát do internetu zdarma půjde, vypustí ohaře na stopu. Pak bude ještě veselo. Další dvě firmy právní kroky zvažují a zatím se vyjadřují tak, že taková blbost přeci nemůže projít. Sám jsem větší pesimista, Rath je přeci také ministr zdravotnictví a to mi nedává naděje, co se neprůchodnosti blbostí týká. </p>

<p>Půvabná je <a href="http://www.lupa.cz/clanky/celoprazsky-internet-zadarmo-nejak-se-nam-to-zamotava/">dnešní globa Pavla Housera na Lupě</a>. Pavel Houser je šéfredaktor Science Worldu vydávaného IDG, velmi chytrý a vzdělaný člověk.  A dobře demonstruje to, co české novinařině vytýkám – pramalý zájem o naše lokální záležitosti. V glose se přímo ptá, proč nebyly žádné protesty, když ten projekt byl jen lokální pro Prahu 5 a proč se mu na Invexu tleskalo, když je to tak špatné, jak tvrdíme… </p>

<p>A tady je ten problém. Ne, že by protesty nebyly – jen nedolehly do výšin IDG a dalších mainstreamových periodik. Já se docela často s lidmi provozujími lokální sítě scházím nebo alespoň si píšeme po netu a nářků ke mně dolehlo hodně. Hodně jsem toho vyslechl o tom, jak Casablanca tím budováním internetu na Praze 5 surově začala rušit ostatní sítě a jak velká byla její neochota řešit rušení, které způsobila, ačkoliv regulátor výslovně praví, že rušení má odstranit ten, kdo přišel poslední. Pravda je, že stížnost k ČTÚ, co vím, nikdo nakonec nepodal. Většina lokálních sítí mi na to řekla, že ČTÚ je banda podplacených úředníčků, kteří stejně dají za pravdu magistrátu a přes moje naléhání, že to není pravda a že to  mají zkusit, nic za to nedají, do toho zřejmě nikdo nešel. Ne, že bych je nechápal. </p>

<p>Naopak třeba na Praze 6 se podařilo podobný projekt městské části zarazit, aniž by se o tom mainstreamová média kdy zmínila. </p>

<p>Stejně tak potlesk na Invexu. Já jsem nebyl na oficiální párty BVV, takže jsem žádný potlesk neslyšel. Zato na stáncích provozovatelů jsem slyšel skoro městské legendy o tom, kdo se na tom projektu jak napakoval nebo i střízlivější názory, kde se musela jaká síť přehodit do 5GHz pásma, aby vůbec fungovala. Na potlesk jsem nezavadil, čímž neříkám, že nebyl. Umím si představit, kdo tleskal a proč. </p>

<p><strong>Abyste slyšeli, co se říká, je bohužel potřeba naslouchat.</strong> Na tiskové konferenci magistrátu bude možno protestující zaslechnout stěží. Protestující se s tím nakonec nějak vyrovnali, protože při českém právním systému jim bylo jasné, že jen na soudních poplatcích a výdajích na právní pře je magistrát nechá vykrvácet a pravda vysouzená čtyři roky po odchodu exekutora je vám prd platná stejně, jako Husovi.  </p>

<p>Abych shrnul svůj postoj k internetu zdarma a podepřel jej jasnými argumenty:</p>

<ul>
<li>pokud ten internet zdarma bude tak nekvalitní, jak je dnes, je zbytečný za ty náklady. Něco jiného je, když dá úřad do budovy jedno ápéčko za dva tisíce a nechá lidi zdarma sdílet svou přípojku a něco jiného je, když se za to mají vydávat miliony. Miliony jsou vyhozené peníze, dva tisíce jsou dobrá legrácka pro čekání na úřadě.</li>
<li>Pokud ten internet zdarma má být kvalitní a plošně dostupný (pomiňme, že víme, že nebude), bude likvidovat hospodářskou soutěž v regionu a zmaří obrovské investice firem jako UPC, Telecom, Karneval a stovek malých ISP. Těm se to líbit nebude a já se jim nebudu divit. </li>
</ul>
<p>V prvé řadě by tedy měla být státní politika a rozhodnutí, která určí, že internetová přípojka o kapacitě alespoň (například) 128 Kb/s je stejným právem každého občana ČR, jako zdravotní péče a telefonní přípojka. Pokud na tomto vznikne shoda, můžeme postoupit dále a zamýšlet se nad tím, zda je lepší budovat státní síť, nebo záležitost outsourcovat formou Univerzální služby na jednotlivé operátory například tím, že doplatí rozdíl mezi běžnou cenou přípojky a cenou, kterou stát určí za cenu univerzální služby hrazené občany. Osobně bych to považoval za moudřejší, než vytvářet vlastní síť. Jednu takovou jsme nedávno horko-těžko prodali a stejně tak té magistrátní se Praha před lety s nějakou tou ztrátičkou zbavila…
</p>
