---
ID: 1710
title: 'Internet do bytu 10 Mb/s za 999&nbsp;Kč a&nbsp;TV po&nbsp;netu. A&nbsp;není to zpráva ze zahraničí.'
author: Patrick Zandl
post_excerpt: ""
layout: post
oldlink: >
  https://www.marigold.cz/item/internet-do-bytu-10-mb-s-za-999-kc-a-tv-po-netu-a-neni-to-zprava-ze-zahranici
published: true
post_date: 2005-07-07 11:29:44
---
<p>Miluju takové ty zprávy ze zahraničí, že si můžete v japonské prefektuře Kuma objednat 100 Mb/s internetovou přípojku až do bytu. Taková zpráva je trochu k naxxání, protože my ostatní, kteří nebydlíme v prefektuře Kuma, se modlíme za to, aby u nás běhalo alespoň to ADSL.</p>

<p>Tahle zpráva je česká, i když vypadá, jako z říše snů. </p>

<div class="rightbox"><img src="/wp-content/uploads/20050707-802.jpg" alt="802.cz" width="174" height="48" /></div>Firma Mattes AD (operující spíše pod značkou 802.) nabízí desetimegovou domácí přípojku za 999 Kč plus od 2000 Kč instalační poplatek (+DPH). V rámci LAN (tedy v rámci domu) je rychlost až 100 Mb/s, internet bez agregace, veřejná IP a bez limitu dat. Spoje mezi domy jsou založeny na metropolitní optice FTTH, do domů tedy vedou optické kabely, ethernet je na 1 Gb/s. Služba se jmenuje přiléhavě <strong>802.10.MEGA</strong>.</p>

<p>Jenže co by to bylo za rychlý internet bez služeb navíc a Mattes se moudře rozhodl neponechat takovou infrastrukturu jen na rychlé stahování. Navíc je tu služba <strong>802.VOX</strong> - telefonování na bázi VoIP a SIP protokolu. K dispozici je běžné telefonní číslo z příslušného telefonního obvodu, volání v rámci sítě je zdarma, do telefonní sítě od 50 haléřů za minutu, mobil za
3,95Kč/min, tarifikace je vteřinová. Vše bez paušálních měsíčních poplatků!</p>

<p>Chybí něco? Ano, video. Tak to nechybí. Jmenuje se <strong>802.TV</strong> - jde o streaming obrazu (2Mb/s) a stereo zvuku (320Kb/s), zatím je takto distribuována TV Óčko (Mafráci drží privilegium v digitalizaci :) ), podepsány jsou smlouvy na CS Film, Galaxie Sport
a CT24, další se připravují a spuštěny budou po konečném výběru hardware umožňujícího video pouštět přímo na televizi - zatím si musíte takové zařízení sehnat sami nebo si video pouštět na počítači. Zatím je
802.TV součástí paušálního poplatku služby 802.10.MEGA. Pripravuje se i PayTV.</p>

<p>Až doposud to byly dobré zprávy. Nyní ta špatná. Dostupnost služby: 80% obytných domů panelových sídlišť ve Frýdku-Místku
(50000 obyvatel). Ve výstavbě je Frýdlant n.O (12000 obyvatel) a první uživatelé tu jdou online. Ve fázi projektu a jednání se státní správou je Frenštát p.R. a Valašské Meziříčí. Podrobnosti o dostupnosti nutno konzultovat s Mattesem, <a href="http://www.802.cz/">zde je jejich web</a>.</p>

<p>Co dodat. Je to zřejmě první komerčně fungující spojení rychlého internetu spolu se standardní nabídkou telefonu a videa od jednoho poskytovatele služeb. Český Telecom už tak definitivně první nebude a jak to tak vypadá, ani České Radiokomunikace (<a href="http://www.isdn.cz/clanek.php?cid=6717">zde referoval ISDN server</a>). </p>

<p>Neříkal jsem to? Solí země nakonec budou lokální poskytovatelé, nad kterými analytici ještě před nedávnem ohrnovali nos, že nemohou v globální konkurenci obstát... Škoda, že o sobě médiím dávají tak málo vědět.
</p>
