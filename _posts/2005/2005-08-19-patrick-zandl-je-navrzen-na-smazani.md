---
ID: 1779
author: Patrick Zandl
layout: post
oldlink: 'https://www.marigold.cz/item/patrick-zandl-je-navrzen-na-smazani

  '
post_date: 2005-08-19 17:28:42
post_excerpt: ''
published: true
summary_points:
- Wikipedie navrhla smazání hesla autora, označeného jako "ješitný článek".
- Autor nesouhlasí s argumentem o nedostatečné reprezentativnosti v kategoriích.
- Autor se ptá, proč by neměli mít profily i méně známé osobnosti.
- Autor kritizuje malý zájem encyklopedií o moderní témata.
title: Patrick Zandl je navržen na smazání
---

<p>Dneska mi statistický program posílající mi nové zajímavé stránky odkazující na Marigolda (=dobrý zdroj nových webů o wifi a technice) vyplivl odkaz do wikipedie končící mým jménem. Překvapilo mne to a tak jsem se na něj šel podívat. Skutečně, česká Wikipedie má <a href="http://cs.wikipedia.org/wiki/Patrick_Zandl">jako heslo moje jméno</a>. Žádný obsáhlý životopis, nicméně autor hesla věděl, kde a kdy jsem se narodil, to není zase tak málo. Pak jsem se podíval na heslo pořádně a vidím popisek, že je navrženo na smazání. Protože jsem nikdy moc českou Wikipedii nepoužíval, prohlédl jsem si to – je to moc pěkná kolaborativní funkce, u hesla lze hlasovat, zda a proč by podle vás mělo být smazáno. Heslo o mně je označeno jako „ješitný článek“ – ve vysvětlivkách, co je to takový ješitný článek se uvádí, že si ho zřejmě autor napsal sám nebo z jiného důvodu je moc pochvalné :) Tak jen pro pořádek – nenapsal jsem si ho sám a pisatele neznám :) Ale to není podstatné. </p>

<p>Podíval jsem se <a href="http://cs.wikipedia.org/wiki/Wikipedie:Hlasov%C3%A1n%C3%AD_o_smaz%C3%A1n%C3%AD">na Hlasování o smazání</a>, koho by nezaujalo, jak hlasování o jeho vlastním smazání probíhá. Zatím spíš budu vymazán. Líto mi to nebude, já vím, kdo jsem, vím, kdy jsem se narodil, takže sám sebe ve Wikipedii hledat nebudu. Nejdříve člověka samozřejmě zamrzí, že ho chtějí vyškrtnout kvůli tomu, že není dostatečně representativní zástupce ve svých kategoriích, jenže pak jsem se do těch kategorií podíval a opravdu. <a href="http://cs.wikipedia.org/wiki/Kategorie:Podnikatel%C3%A9">Seznam podnikatelů v české Wikipedii</a> je tento: Disney, Gates, Jobs, Rott, Soros, Zandl, což při veškeré mé ješitnosti není zcela adekvátní. V <a href="http://cs.wikipedia.org/wiki/Kategorie:%C4%8Ce%C5%A1t%C3%AD_novin%C3%A1%C5%99i">kategorii Novinářů</a> jsem postaven vedle S.K. Neumana (je to pocta nebo urážka?) či Ondřeje Neffa. Mimochodem, Ondřej je tam jeden z mála žijících, kromě mne (zatím nesmazaného), A. Lustiga,  R. Johna a pár dalších. </p>

<p>Znám anglickou Wikipedii a jestli se mi na ní něco líbilo, tak možnost podívat se na profily žijících osobností. Podívat se na životopis člověka, který vás zaujal. Krásné je, že se dozvíte profil nejenom lidí, kteří jsou již nyní významní či známí  (Gates, Torvalds), ale i lidí, kteří se teprve ve svém významu zapisují do povědomí, i když se možná nikdy nepostaví na roveň Gatesovi.  Vtip je v tom, že Wikipedie je virutální záležitost a může pojmout všechny bez omezení rozsahu, takže se v ní dozvídám profily novinářů a podnikatelů, kteří nejsou na úrovni Pulitzera nebo Gatese. Najít profil Gatese není problém, jenže co když potřebujete vědět něco o méně známém podnikatelovi či jiných lidech? Fakt, že má někdo heslo na Wikipedii, přece ještě nic neznamená, jde jen o databázový zápis, který někomu pomůže svojí existencí. </p>

<p>Trochu mne překvapila druhá polovina názoru jednoho člověka v mazací anketě: <em>„... nemyslím si, že si zaslouží vlastní článek na wikipedii.  Totéž si myslím i o jiných "internetových" osobnostech.“</em> </p>

<p>Proč by ve Wikipedii neměl mít svůj profil Ivo Lukačovič? Proč by ho tam neměl mít Jiří Hlavenka, Petr Koubský, ale i méně na povrchu viditelní lidé, jako je Tomáš Maršálek, Ivan Laška, Jan Gruntorád nebo třeba Marek Antoš? Ubližuje přítomnost jejich hesel principu Wikipedie? Není to naopak výhoda, když tam budou hesla, jaká v normálních encyklopediích nenajdete? Proč si více vážíme S.K. Neumanna než Petra Koubského nebo Ladislava Zajíčka? Promiňte mi ten pakulturní názor, ale oba tihle dva pánové udělali pro českou novinařinu mnoho dobrého a doslova odchovali současnou generaci - neměli bychom tedy o nich také něco vědět? Je jejich jedinou chybou, že v případě Zajíčka není tento mrtvý dostatečně dlouho a v případě Koubského není tento ještě mrtvý vůbec? Nebo jsem jen zaujatý a opravdu nelze Koubského postavit vedle Neumana co do autorského významu? Jsem jediný, kdo si myslí, že Zajíčkovy články ovlivnily generaci <em>„husákových dětí“</em> více, než články Neumannovy?</p>

<p>Nebo si těch lidí tolik nevážíme proto, že se jich stále ještě můžeme dotknout, polemizovat s nimi, rozmlouvat s nimi? Není pro nás Antoš, Hauner nebo někdo jiný dost osobnost, protože se pohybuje mezi námi, mezi smrtelníky - a to ho sráží s toho polobožského piedestalu osobností?</p>

<p>Nerad bych byl pochopen špatně – nejde o moje heslo ve Wikipedii. Mne klidně smazat. Mám své slovníkové heslo v tištěném slovníku, pokud bych to nerozdýchal, budu se hřát jím :) </p>

<p>Jde o to, jak vnímáme přítomnost a jak si umíme vážit lidí kolem sebe. Proč nám nejsou po chuti žijící osobnosti a nejsme ochotni je akceptovat, zatímco amíkům zřejmě nevadí? Nebo se mi to jen zdá?</p>

<p><em>Jen tak na okraj: byl jsem požádán jedním encyklopedickým nakladatelstvím, abych zpracoval encyklopedická hesla Mobilní sítě a Internet do české encyklopedie. Po mnoha zdrženích jsem je tento týden odevzdal a překvapilo mne, jak málo se nově tvořené encyklopedie dotýkají moderních témat. Je to škoda. Vzniká obrovská informační díra v tom, jak budeme zítra nahlížet na dnešek.</em> I proto jsem kdysi začal psát tu sérii článků nazvanou uznávám nabubřele Historie českého internetu - dřív, než to jako přímý pamětník zapomenu. Pletu se, nebo soudím správně podle čtenosti, že to i přes pesimistické hlasy, jichž se mi na toto téma dostalo, řadu lidí zajímá?
</p>