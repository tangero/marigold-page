---
ID: 1877
author: Patrick Zandl
layout: post
oldlink: 'https://www.marigold.cz/item/mikroplatby-budou-nebojte-se

  '
post_date: 2005-11-27 18:12:06
post_excerpt: ''
published: true
summary_points:
- Pipay provize budí rozporuplné reakce kvůli vysokému podílu operátorů.
- Operátoři preferují vysoké provize z menšího objemu plateb mobilních služeb.
- Pipay pracuje na mikroplatebním systému s nižšími poplatky než Mplatby.
- Nový platební nástroj Pipay bude fungovat jednoduše a bezpečně přes mobil.
title: Mikroplatby budou, nebojte se…
---

<p>Na <a href="http://www.pipay.cz/">Pipay</a> jsou zatím zajímavě polarizované reakce. Lidi, kteří se v platebních systémech moc nepohybují (používají je maximálně jako plátci, ale ne jako příjemci plateb) jsou vyvalení z provizí, které požadujeme. Ti, kdo jsou trochu v obraze, situaci chápou - část z naší provize musí ještě putovat k operátorovi. Jaká část to je, nemohu říci (NDA), ale můžete zkusit hádat, kdo dostane více, zda já nebo operátor. </p>

<p>Proč to tak je, proč je operátor "nenažraný"? Důvod je snadný: operátor ví, že peníze určené pro platbu mobilního účtu jsou jen jedny. Pokud někdo zaplatí mobilem za loga a hry měsíčně dvě stovky, budou mu ty dvě stovky scházet pro placení telefonování nebo esemeskování. Operátor, který si nevezme pořádnou porci ze služeb partnerů, jde proti sobě, protože ve výsledku se o peníze obere. Všichni máme zafixováno, že náš měsíční účet je X korun. Pokud je vyšší, hledíme šetřit a dostat se zpět na X, nedumáme nad tím, že jsme si přes mobil nakoupili přístup na web, hry nebo loga. A z vlastních služeb má samozřejmě operátor lepší příjem, než ze služeb partnerů. Pak už je to prostá matematika a trocha práce s Excelem, aby operátor zjistil, že se mu vyplatí brát vysoké provize z menšího množství plateb, než nízké provize z většího objemu plateb, protože k němu ve výsledku doteče méně peněz. A to je to, o co kráčí a dokud se nezmění systém plateb díky nějakému přímému spojení s bankovním účtem nebo platební kartou, nečekejme řádové posuny provizí z mobilních plateb. </p>

<p>Nezoufejte, intenzivně pracujeme na řešení situace. Víme, že mikroplatební systém  jako je Pipay provozovaný přes Mplatby je velmi omezenou záležitostí a chceme jej doplnit o regulerní mikroplatební systém, kdy budete moci převádět libovolnou částku (do výše několika tisíců) za smysluplné transakční poplatky. Transakční poplatky poplatky za vyšší částky (co je vyšší částka právě řešíme, ale pracovně řekneme nad 100 Kč) budou srovnatelné s poplatky za akceptaci platební karty. Mikro a miniplatby budou mít vyšší transakční náklady, ale to už je osud, stejně se jimi většinou platí zboží, kde to lze akceptovat, i tak to bude ale podstatně níže, než současné mplatby. </p>

<p>Naše chtění není vždy v souladu s tím, co si myslí naši legislativci. Dumal jsem nad tím přes rok, ale řešení se nakonec našlo a ať si ČNB říká co chce, slušný, výkonný a bezpečný platební nástroj pro (český) internet prostě bude a na českou akciovku, žádné Bellize nebo Panama. Přitom to bude fungovat tak jednoduše, jako dnešní Pipay - platbu potvrdíte svým mobilem, takže budete moci platit nejenom na internetu, ale kdekoliv u sebe budete mít svůj mobil, tedy i za mobilní obsah, teoreticky i v obchodě, ačkoliv s tím zase tak příliš nepočítám, tam už to nějak vyřešené mají. </p>

<p>Pro stávající zákazníky Pipay se toho mnoho nezmění - prostě jim přibude další platební kanál a bude jen na nich, co si vyberou. Svůj business mohou budovat už nyní.</p>

<p>Takže to bude ještě veselý rok.
</p>