---
ID: 1597
title: Avátary pro mobilní telefony
author: Patrick Zandl
post_excerpt: ""
layout: post
oldlink: >
  https://www.marigold.cz/item/avatary-pro-mobilni-telefony
published: true
post_date: 2005-03-30 07:55:00
---
<p>Když jsem kdysi dávno přemýšlel o tom, co ještě není v mobilu a jak s námi jednou bude komunikovat, vzpomněl jsem si na avátary, <i>vizualizované representace virtuálizované osobnosti</i>, kdybyste chtěli nějakou definici. </p>

<p>Avátar může mít řadu podob, na netu se nejčastěji používají ikonky, jenže proč nepoužít celou animovanou postavičku. Siemens si třeba hraje s <b>Woobbie</b> - avátarem do svých chytrých telefonů (viz obrázek). Jenže zatím jen hraje, praktické uplatnění to nemá, protože něco jiného je, aby vám avátar v mobilu četl, co jste si do mobilu zapsali vy a něco jiného je, aby interagoval, aby vám byl schopen sdělit, že letadlo, kterým máte v úmyslu letět, se zpozdilo. Je něco jiného avátara implementovat jako imbecilního pana Sponku a jako samostatně "myslící" objekt propojený s internetovými znalostními bázemi, už s omezeními pamětí mobilních telefonů, které neumožňují výrobcům nacpat do telefonu všechny potřebné algoritmy a ponechávají je uložené na vzdáleném serveru. </p>

<p><img src="/wp-content/uploads/20050330-woobbie.jpg" alt="Woobbie" width="400" height="314" /></p>

<p>Sám jsem z tohoto provedení avátarů mírně na rozpacích. Osobně si do diáře píšu třeba kusou poznámku "17:00 letiště" a většinou se mi daří vzpomenout nebo z letenek odvodit, kam to vůbec letím, jenže jak to pozná avátar? A budeme mít náladu pro něj vyplnit číslo letu, aby mi včas dal vědět, že odlet je tradičně opožděný, což se zjistí v okamžiku, kdy už stejně jsem na letišti?</p>

<p>Ve své povídce <a href="http://flotila.bloguje.cz/62933_item.php">(Flotile)</a> avátary považuju spíše za virtuální náhradníky volané strany. Počítačem generovaný obraz, který s vámi jedná a chová se, jako by šlo o telefonovaného - přijme a vyřídí vzkaz, nebo umožní volanému mluvit, aniž by byl viděn, když už chcete používat videotelefonii.</p>

<p>Nic z toho neznamená, že se avátary vůbec kdy prosadí, i když jako u blůstky, která je na ráně, bych to čekal. Problém avátarů je v tom, že musí být velmi dobře připravení, aby uživatele nezklamali a uživatelé na ně nezanevřeli. A to ještě nejsou ani ti počítačoví, natož telefonní. </p>

<p>Jen tak na okraj, jak se tlačí nové technologie. Vodafone měl trauma z toho, že videotelefonii v jeho síti prakticky nikdo nepoužívá. A tak někoho moudrého napadlo zavést volání na infolinku ve formě videohovoru, kdy na operátorku vidíte - a toto volání je rovněž zdarma. Popularita videohovorů od té doby v Portugalsku mírně stoupá i mimo infolinky... :)
</p>
