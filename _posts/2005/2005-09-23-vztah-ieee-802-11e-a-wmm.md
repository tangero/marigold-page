---
ID: 1831
author: Patrick Zandl
layout: post
oldlink: 'https://www.marigold.cz/item/vztah-ieee-802-11e-a-wmm

  '
post_date: 2005-09-23 20:25:56
post_excerpt: ''
published: true
summary_points:
- e standard pro WiFi QoS se připravoval od roku 2001.
- WMM je podmnožina QoS funkcí 802.11e pro domácí uživatele.
- WMM prioritizuje multimediální aplikace jako video, hudbu a hlas.
- WMM produkty jsou již dostupné na trhu, například Asus WL-520g.
title: "Vztah IEEE 802.11e a WMM"
---

<p>Standard pro podporu QoS v sítích WiFi se připravuje od roku 2001 pod názvem 802.11e – je tedy oním „Éčkem“ v rodině písmen WiFi standardu. Jenže teprve v červenci 2005 došlo k finální dohodě pracovní skupiny TGe na rozšíření MAC vrstvy standardu 802.11 o podporu QoS. To ale bohužel ještě neznamená, že by standard byl schválen, pouze že byly uzavřeny práce na technických specifikacích a návrhy specifikací, na nichž se sjednotili všichni členové pracovní skupiny, tedy všechny firmy zainteresované do návrhu standardu, byly postoupeny Standardizačnímu výboru. Nejdříve v říjnu 2005 tak bude standard pro QoS publikován a s patřičným zpožděním potřebným pro jeho implementaci budou koncové výrobky s podporou QoS dostupné natrhu, neočekává se to ale před polovinou roku 2006. </p>

<p>Nový standard IEEE 802.11e je velmi komplexní záležitostí, která je navržena tak, aby byla otevřená co nejvíce do budoucna a byla schopna obsluhovat nejnáročnější klienty ve firemním prostředí. Jenže v praxi nebude taková robustnost a  rozšiřitelnost zapotřebí, protože největší požadavky přicházejí z oblasti domácích uživatelů. Potřeby domácích uživatelů jsou ale pouhou podmnožinou toho, co standard 802.11e řeší a proto vznikla již v srpnu 2004 určitá podmnožina QoS funkcionality nazvaná <strong>WMM tedy Wi-Fi MultiMedia</strong>. </p>

<p>WMM obsahuje funkce potřebné pro dnes nejčastěji na trhu žádané aplikace bezdrátových sítí, tedy priorizaci provozu multimediálních aplikací, jako je video, hudba či hlas v telefonním hovoru. WMM je takzvaným „profilem“, průřezem či výběrem funkcí z připravovaného 802.11e a všechny výrobky WMM budou fungovat ve spolupráci s výrobky dle standardu 802.11e. Je dokonce teoreticky možné, aby byly pomocí doplnění software upraveny na plnou podporu standardu 802.11e, ačkoliv to není očekáváno (výrobce by se tím připravil o možnost donutit vás k nákupu nového zařízení) a rozhodně se na to nemůžete spoléhat. </p>

<p>Výrobky s podporou WMM jsou již na trhu, v ČR je v prodeji Asus WL-520g a Buffalo AirStation WBR2-G54S.
</p>