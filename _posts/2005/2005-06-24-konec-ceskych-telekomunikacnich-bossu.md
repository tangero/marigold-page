---
ID: 1693
author: Patrick Zandl
layout: post
oldlink: 'https://www.marigold.cz/item/konec-ceskych-telekomunikacnich-bossu

  '
post_date: 2005-06-24 08:20:34
post_excerpt: ''
published: true
summary_points:
- Telefonica odvolala generální ředitele Českého Telecomu Berdára a Eurotelu Heřmana.
- Odchodem Berdára a Heřmana končí éra českých šéfů velkých telekomunikačních firem.
- Jaime Smith ze španělské Telefonica se stává novým šéfem Českého Telecomu.
- Michala Heřmana v Eurotelu nahradí Salvador Anglada.
title: Konec českých telekomunikačních bossů
---

<p>Na včerejší valné hromadě prosadila Telefonica odvolání dosavadních generálních ředitelů Českého Telecomu Gabriela Berdára a Eurotelu Michala Heřmana. Uvědomil si to možná málokdo, ale s jejich odchodem také končí éra českých šéfů velkých telekomunikačních firem, nejbližší další český šéf telekomunikační firmy je Milan Rusnák, ovšem jeho firma má citelně slabší pozici, než Telecom a trojice mobilních operátorů.</p>

<p>Na zhodnocení historické úlohy Gabriela Berdára v Českém Telecomu je zatím trochu brzo. Na jednu stranu za ním byly vidět výsledky, na stranu druhou také podivný způsob řízení a jednání s lidmi plus dva střelnou zbraní ohrožovaní občané. Až odstup několika let a policejního vyšetřování nám bude moci dát realistickou odpověď, zda právě tohle byl ten nezbytný přístup k vedení a úspěšné privatizaci Českého Telecomu, soudit teď s jednodenním odstupem znamená nevyvarovat se emocí. Šéfem Telecomu se nově stává Jaime Smith ze španělské Telefonica. Nepodařilo se mi ověřit informaci, zda je to ten samý pan Smith z Men in Black, mezinárodní protiufonské jednotky, v každém případě by si měl už nyní zvykat na to, že spolu s postem šéfa Telecomu přebírá také z rukou veřejnosti post největšího českého bandity, který je s místem generálního ředitele Telecomu již tradičně spojován. </p>

<p>U šéfa Eurotelu Michala Heřmana je hodnocení podstatně jednoznačnější. Eurotel rovněž převzal v nevděčné pozici a jako krátkodobou úlohu, se kterou si poradil - viděno z vnějšku - nadmíru dobře. V době, kdy Eurotel balancoval na ostří nože jak před politickou representací tak před veřejností se mu podařilo strhnout firmu na tu správnou stranu a zatímco z vnitřku pracovat na její integraci s mateřským Telecomem, z vnějšku budit zdání alternativy vůči Telecomu  v datových službách a jedničky na trhu ve službách mobilních. A to nebyl zase tak lehký úkol. Řízení Eurotelu pod Heřmanem probíhalo vcelku v klidu a pokud se dály změny, nebyly na povrch viditelné a veřejně tolik propírané, jako Berdárovy rychlé personální šachy, kdy se s firmou ihned loučili i vysoce postavení zaměstnanci jako D. Duroň nebo tiskový mluvčí V. Crha. </p>

<p>Kromě toho měl Michal Heřman dobrou pověst i u novinářů a to je také to, co se do obrázku firmy počítá. Zatímco Berdár po několika nedorozumněních tiskové konference (kdy přítomní usoudili, že nemá přehled, o čem mluví) spíše vynechával, šéf Eurotelu se na tiskových konfereních ukazoval pravidelně a pravidelně k novinářům rozmlouval a to ještě tak, že novináři mohli usoudit, že rozumí tomu, o čem mluví. To není jen plané gesto, je třeba si uvědomit, že generální ředitelé T-Mobile i Oskara na tiskové konference svých firem prakticky nechodí a pokud ano, drží se spíše stranou, oproti nim měl M. Heřman pověst muže s vizí. Pro Eurotel to byly cenné PR body, které uměl dobře zužitkovat.  </p>

<p>Na postu generálního ředitele Eurotelu nahradí Michala Heřmana Salvador Anglada. Jsem zvědavý, zda se ukáže na tiskové konferenci, vždy ochoten odpovědět na cokoliv, na co se jej novináři zeptají. Buenos Dias.
</p>