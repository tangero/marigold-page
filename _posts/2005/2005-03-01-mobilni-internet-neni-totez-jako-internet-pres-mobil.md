---
ID: 1558
author: Patrick Zandl
layout: post
oldlink: 'https://www.marigold.cz/item/mobilni-internet-neni-totez-jako-internet-pres-mobil

  '
post_date: 2005-03-01 07:24:00
post_excerpt: ''
published: true
summary_points:
- Oskarovy tarify jsou levné na hlas a SMS, což tvoří 90% výnosů.
- GPRS/EDGE nejsou technicky určeny pro trvalé připojení PC kvůli omezené kapacitě
  BTS.
- Oskar nastavil datový limit 70 MB pro uživatele chytrých telefonů, což odpovídá
  běžné spotřebě.
- Uživatelé s notebookem by měli za mobilní data platit více, Oskar to dobře propočítal.
title: Mobilní internet není totéž jako internet přes mobil
---

<p>Včera se mi spousta lidí pokoušela dávat co proto za to, že jsem se odvážil vyslovit svůj názor na Oskarovy datové tarify. Jak prý můžu takto naletět přesunu Oskara do nejdražšího a nejdebilnějšího operátora polokoule. </p>

<p>To máte tak. Při letmém pohledu do Oskarova ceníku zjistíte, že Oskar má levný hlas a SMS, tedy služby, které mu dělají řádově 90% výnosů. To znamená, že v 90% svých nákladů šetříte. Šetříte na tom, že používáte předplacenou kartu maskovanou jako tarif, na tom, že Oskar šetří na callcentru a tlačí všechno do netu, na tom, že všechno jde přímým kontaktem a drahé mezičlánky jsou vyloučeny. Těch deset procent služeb ve výnosech pak dělá několik stovek položek, ve kterých je Oskar zhruba stejně drahý, jako konkurenti – data, loga, zvonění, atd. Rozumný člověk si z toho odvodí, co se samo nabízí…</p>

<p>Podruhé. Zapomínáme na to, že GPRS ani EDGE není určeno k trvalému připojení. Ba co víc, tyhle technologie nejsou určeny ani k častějšímu nahodilému mobilnímu připojení z klasického PC. Nikoliv definicí od operátora, ale technicky. Pikocelly se u nás nerozšířily, takže kapacita, kterou jedna BTS obslouží, je omezená. I proto Oskar nepouštěl ve své síti datový paušál – kvůli trhu 100 000 uživatelů (ze kterého by urval svých 30%) nechtěl ohrozit všechny své uživatele. Však GPRS bylo původně určeno jen ke stahování WAP stránek, když jeho standard vznikal – nebo spíše k připojení mobilního terminálu, nikoliv k připojování PC. </p>

<p>Teď posiloval síť, v posledním roce opravdu (na Oskaří poměry) masivně. Kvůli EDGE, kvůli lepšímu pokrytí. I přes to všechno si nemyslím, že připojení přes EDGE je něco, co je plnohodnotná náhrada připojení k internetu. Nemůžete hrát hry, při psaní ICQ zpráv vám polovina zpráv vylaguje a musíte je posílat znovu, kradné video stahujete století. Co vám zbývá, když do vašeho okresního města Telecom ještě neuráčil dotáhnout ADSL a komunitní síť se vám budovat nechce. </p>

<p>Limit 70 MB dat je málo, bušíte do mne. Asi je. Kolik by bylo dost? Půl giga? To není ani film. Dejme limit na giga. Jenže co když je film na dvou CD? Tak raději dvě giga? A kdyby byl na DVD? Dáme 5GB? Ano, promiňte, slyšel jsem o dvouvrstvém DVD, necháme 10 GB, stačí? Říkáte, že máte právo na více než jeden film měsíčně a stahování filmů u nás není nelegální? Aha, tak to už ale jsme na bezlimitním tarifu…</p>

<p>Oskar velmi pravděpodobně limit do 70 MB nastavil tak, aby respektoval uživatele chytrých telefonů. Odpovídá to mým zkušenostem. Používám Nokia 9500 fakt hustě, jako svoji pojízdnou kancelář v terénu k vyřizování pošty, k občasnému náhledu web stránek, když někde na někoho čekám a nudím se. Natankuji měsíčně necelých 20 MB dat. Znám průměry lidí okolo sebe a jsou na tom podobně. </p>

<p>Jakmile připojím notebook k mobilním datům, udělám 20 MB dat za jednotky desítek minut. Jen reklamy (když je nemám vypnuté a to mám) natočí hravě čtvrt mega na jediné webové stránce. Nemělo by platit, že pokud potřebujete připojený notebook používat k práci v terénu, měli byste si za to zaplatit? Pokud to pro vás nemá cenu rozdílu těch pár stokorun, asi jste to moc nepotřebovali, takže to asi ani nebudete používat a je na operátorovi, aby zkalkuloval poměr ve výnosech na konkrétní křivce cenové elasticity. Osobně si myslím, že to Oskar propočítal dobře, což nic nemění na tom, že jako uživatel bych přál, abych měl připojení zadarmo <i>(a někdo z PRDů mne vozil autem do práce, ať už ta služba zákazníkům stojí za to)</i>. </p>

<p>Oskar dal uživatelům vybrat. Buďto mohou stoupat krok za krokem po cenách, pokud používají smartphone – nebo se zastaví na limitu ceny, kterou nepovažuji za přemrštěnou, pokud chtějí používat více, než smartphone. Je to dobré rozlišení. Je to o stovku více, než u konkurence a cena platí i pro EDGE, takže méně, než za kolik EDGE nabízel T-Mobile. </p>

<p>Už jsem to říkal jednou a zopakuji to: Uživateli s full počítačem se v mobilní radiové síti nezavděčíte. A často není ani v některých případech moc o co stát.  Tak snad <a href="http://pilnik.blog.sme.sk/c/3994/ludia-ktori-vytvaraju-cesky-internet.html">jsem i vám odpověděl</a> :)
</p>