---
ID: 1566
author: Patrick Zandl
layout: post
oldlink: 'https://www.marigold.cz/item/jak-nakreslit-zpravodajsky-server

  '
post_date: 2005-03-06 11:12:27
post_excerpt: ''
published: true
summary_points:
- Root.cz redesign vyvolal kritiku, ale chybí konstruktivní návrhy na moderní design.
- Zpravodajské servery řeší dilema mezi články, reklamou a uživatelskou přehledností.
- Titulní stránky často zbytečně zobrazují málo klikané prvky, jako aktivní diskuse.
- Design zpravodajských serverů je globálně uniformní, hledání inovací je výzva.
title: Jak nakreslit zpravodajský server
---

<p>Když změnil svůj vzhled Root.cz, prohnala se blogy vlna opovržení nad tím, kterak byl design změněn. Spousta lidí si kopla, popíchla, přišlápla – ale nikde jsem nenarazil na radu či názor, jak dnes nadesignovat moderní zpravodajský server. A přitom je to podle mne téma, které je velmi palčivé.</p>

<p>Příkladmo <a href="http://www.pixy.cz/pixylophone/2005_02_archiv.html#1107261121">Pixy píše</a> : <i>"Nový design je možná modernější (tvrdí autoři — podle mě je jenom naprosto tuctový, nijak nevyčnívající, bez sebemenší špetky invence), ale připravil Root o jeho základní devizu: odlišnost od mainstreamu a unikátní značku."</i> A řada komentářů pod jeho názorem tomu jen přizvukuje. Jenže nikdo neříká, kudy ven – kromě Pixyho názoru, že se měl nechat alternativní styl, což je jistě pravda. Řada podobných článků ostatních webdesign blogerů <a href="http://blogportal.hlava.net/index2.php?go=globalrss&amp;kwsearchrss=root">je k dohledání zde</a>.</p>

<p>Jak má dnes vypadat zpravodajský server se špetkou invence, vyčnívající? Většina zpravodajských serverů řeší tradiční dilema: máme články, máme reklamu, máme partnerské servery, máme diskuse, máme články které chceme aby nezapadly hned pozítří. Jakou stránku z toho můžete zkusit namíchat, než to, co předvádějí Mobily, MobilMánie, Rooty, Lupy a další podobné servery.
</p>

<!--more--><p>Můžete začít abstrahovat. Můžete si říci, že NENÍ potřeba vypisovat posledních deset nejaktivnějších diskusí na titulce, protože to stejně odklikne tak málo lidí, že to jen zbytečně žere plochu. Nemusíte z titulky prolinkovávat články z dalších vlastních serverů, protože budete spoléhat na to, že lidi si je rozkliknou z mnohem menší lištičky. Jenže co dál? Reklama – tu vám tam nacpou obchodníci v množství větším než malém a server musí být připraven na to, že kdyby si zákazník vzpomněl, bude flash reklama místo článků. A tak zbývají články – co s nimi udělat, když kvůli nim na ty servery lidé chodí?</p>

<p>Podíváme-li se do světa po nějakém vzoru, zjistíme, že otázka, jak čtenářům servírovat obsah, nemá jasné rozřešení a vlastně jedinou novinkou je způsob blogů, kdy články nebo alespoň jejich podstatné části (nebo naopak ty nejpodstatnější články) jsou na titulní stránce rozbalené celé – i když spíše po způsobu novin než blogů. Má to svá pro a proti, pokud odmyslíme zuřící obchodní oddělení, které si musí najednou zvyknout na něco jiného hlavně v tom, že se jen obtížně sleduje, jaké konkrétní články si lidé ve skutečnosti čtou. Tohle naštěstí většina redakcí umí obejít tím, že tato čísla prakticky nesleduje, takže je může postrádat. Publikuje se to, co je a ne to, co lidi zajímá.</p>

<p>U nás zřejmě nepoužívanou novinkou jsou velké grafické upoutávky s vepsaným textem, které nahrazují novinový otvírák. Jistě, servery jako iDNES nebo Novinky mají něco mírně podobného, většinou s "ilustračním obrázkem" a s textem psaným v HTML. MSNBC kdysi dokonce používalo takovýto otvírák jako výhradní pro celou titulní obrazovku, nepochybně došlo k tomu, že to není strategie, která se vyplatí.</p>

<p>Když se podíváte na dnešní zpravodajské servery, jsou si podobné jako vejce vejci, tedy podobný případ, jaký nastal u novin. Najděte rozdíly kromě češtiny mezi WashingtonPost a iDNES…</p>

<div class="box"><img src="/wp-content/uploads/1/thumb-675490604.jpg" alt="idnes.jpg" width="350" height="302" /><a href="/wp-content/uploads/1/mms-675490604.jpg" title="Zvětšit tento obrázek" onclick="window.open('/wp-content/1/mms-675490604.jpg','Zvětšit tento obrázek','width=800,height=691,directories=no,location=no,menubar=no,scrollbars=no,status=no,toolbar=no,resizable=no');return false">Zvětšit tento obrázek</a></div><div class="box"><img src="/wp-content/uploads/1/thumb-717692732.jpg" alt="washingtonpost.jpg" width="350" height="295" /><a href="/wp-content/uploads/1/mms-717692732.jpg" title="Zvětšit tento obrázek" onclick="window.open('/wp-content/1/mms-717692732.jpg','Zvětšit tento obrázek','width=800,height=675,directories=no,location=no,menubar=no,scrollbars=no,status=no,toolbar=no,resizable=no');return false">Zvětšit tento obrázek</a></div>
<p>To neznamená, že bychom měli rezignovat na hledání nového vzhledu zpravodajských serverů. Jen to staví otázku, co vymyslet, když ani /"američtí vědci"/ nepřišli s ničím převratným. Zajímalo by mne, jak by designerské kapacity, které se tak na Root obořily, vyřešily kvadraturu kruhu a udělaly nový Root nebo jakýkoliv jiný server. Nakreslit takový server a vydýchat všechny tlaky na to, kde co má být, je totiž ke konci dne něco úplně jiného, než si kreslit blog pro dva článečky týdně.</p>

<p>Nebo jsem něco převratného přehlédl?</p>

<p>Jak tedy nakreslit moderní zpravodajský server, aby byl přehledný, jednoduchý, moderní a přitom obsahoval všechny části, které obsahovat musí?</p>

<p>/Poznámka na závěr: Promiňte ale servery jako Kuro5hin nebo Slashdot mi přijdou po stránce vzhledu naprosto stejně přeplácané, jako ty komerční. /
</p>