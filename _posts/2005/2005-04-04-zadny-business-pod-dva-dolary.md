---
ID: 1605
author: Patrick Zandl
layout: post
oldlink: 'https://www.marigold.cz/item/zadny-business-pod-dva-dolary

  '
post_date: 2005-04-04 08:32:00
post_excerpt: ''
published: true
summary_points:
- GSM Asociace plánuje superlevný mobil za 1000 Kč pro rozvojové trhy.
- Operátoři pochybují o ziskovosti ARPU 2-4 dolary měsíčně.
- Vysokotržbové trhy jsou saturovány, operátoři možná změní strategii.
- Úspěch projektu závisí na investicích a nalezení ziskového modelu.
title: Žádný business pod dva dolary
---

<p>Na letošním 3GSM kongresu v Cannes představila GSM Asociace plány na vytvoření superlevného mobilu, který by se měl prodávat za cca 1000 Kč a měl by být určený pro nově se rozvíjející trhy. Premisa je jednoduchá: z 6,5 miliard lidí jich více jak jedna miliarda musí vystačit denně s méně jak dvěma dolary. A v takovém případě není mnoho prostoru doufat, že z těch lidí vymáčknete třetinu jejich měsíčního příjmu na to, abyste vygenerovali ARPU 20 dolarů. Zdá se, že horní hranice ARPU se zde pohybují mezi 2 až 4 dolary měsíčně.</p>

<p>Dá se s tím udělat dobrý business? Mobilní operátoři zatím pochybují. Pravda, můžeme namítnout, že české prepaid tarify takovému obchodnímu modelu odpovídají, když kupon za čtyři stovky vystačí na řadu měsíců (to v zahraniční není obvyklé, takový kupon propadá do měsíce). Jenže čeští prepaid zákazníci v průměru nedělají zrovna malé obraty a dostávají se i v průměru přes 12 dolarů za měsíc. </p>

<p>Mobilní operátoři tvrdí, že dvoudolarová ARPU zatím nejsou pro ně a že nemají žádný obchodní model, jak takové klienty zhodnotit. Jenže vysokotržbové trhy jsou již obsazeny a z velké části saturovány, když penetrace mobilů přesahují stovku procent, takže nouze zřejmě naučí operátory housti i tam, kde se ještě před nedávnem těžba nevyplácela. </p>

<p>Ale na druhou stranu, co budou dělat s mobilními telefony lidé, kteří mají tak nízké příjmy?</p>

<p>Moudrých analýz na toto téma je dost - protichůdných všemi směry. Takže to zase bude na někom, kdo zainvestuje hromadu peněz a spálí je, nebo na tom neuvěřitelně nahrabe a udá směr k následování. Mnoho štěstí.
</p>