---
ID: 1582
author: Patrick Zandl
layout: post
oldlink: 'https://www.marigold.cz/item/jen-tak-netove-a-patecne-o-registraci-zahranicnich-domen

  '
post_date: 2005-03-18 07:58:00
post_excerpt: ''
published: true
summary_points:
- Ceny domén a registrační podmínky se u evropských TLD výrazně liší.
- Slovenskou doménu nelze registrovat bez slovenské firmy/osoby, obchází se mandátní
  smlouvou.
- Ukrajinská doména druhého řádu vyžaduje ochrannou známku, jinak .com.ua.
- EuroDNS byl použit pro registraci většiny domén díky přehlednosti a cenám.
title: "Jen tak netově a pátečně o registraci zahraničních domén…"
---

<p>Včera jsem se dal do registrování jedné domény nového projektu v řadě evropských TLD. Docela mne překvapilo, jaké jsou rozdíly nejenom v cenách mezi jednotlivými registrátory <i>(tutéž doménu pořídíte běžně o třetinu dráže, ale až za desetinásobek)</i>, ale jaké jsou rozdíly v podmínkách. Například slovenskou doménu nepořídíte, pokud nejste slovenská firma nebo osoba. Dá se to obcházet tím, že si ji registrujete na nějakou místní firmu a uzavřete s ní mandátní smlouvu, tak to dělá třeba Active24, ale moc mu to nefunguje (a bohužel to není jediná věc, která mne u nich trápí).</p>

<p>Vtipná byla situace s registrací ukrajinské domény. Tak dlouho jsem tomu člověku vysvětloval svojí verzí ruštiny, co potřebuju, až se ukázalo, že došlo k trapnému omylu a že doména .UK nepatří Ukrajině, ale Británii, což jsem samozřejmě věděl, jen mne to tak nějak nenapadlo :) Tak proto ta firma neměla web vůbec v ruštině ... (chtělo to najít jinou, která nemá sídlo v Londýně...)</p>

<p>Na Ukrajině si smíte doménu druhého řádu registrovat jen v případě, že ten název je vaší ochrannou známkou. Jinak se musíte spokojit s .com.ua, kterou zde nabízí čilý místní obchodník. Další veselý moment přijde v okamžiku, kdy chcete odménu zaplatit, protože při platbě platební kartou je třeba zavolat na ukrajinské autorizační centrum, nadiktovat jim údaje a potvrdit, že si přejete poplatek strhnout. Při volání z normální linky bych poplatkem za volání navýšil cenu domény (v přepočtu dvanáct doláčů) na dvojnásobek, přes Skype to vyšlo prakticky zadarmo - utratil jsem asi půl eura a to jsem se s tím hochem v autorizačním centru dost vybavoval :)</p>

<p>Další vtipná chvíle přišla s maďarským registrátorem, který mi poslal detailní návod, jak postupovat s registrací. V maďarštině. Naštěstí to už registrace přes web proběhla v angličtině a tohle byl email jen tak pro jistotu...</p>

<p>Nakonec jsem na registraci většiny domén použil web <a href="http://www.eurodns.com">EuroDNS</a> - líbilo se mi, jak mi plasticky znázornil, kde je to doménové jméno jak volné a ceny tu byly slušné, minimálně oproti českým registrátorům i těm dalším, které jsem vygoogloval a prošel. Jen tu Ukrajinu a Slovensko jsem řešil jinde.
</p>