---
ID: 1472
author: Patrick Zandl
layout: post
oldlink: 'https://www.marigold.cz/item/apple-mac-mini-mnami-mnami

  '
post_date: 2005-01-12 08:15:00
post_excerpt: ''
published: true
summary_points:
- Mac Mini, novinka od Apple, má malé rozměry a základní specifikace.
- Cena Mac Mini 500 USD je lákavá alternativa k Windows PC.
- Autor touží po Mac Mini pro psaní, surfování a nenáročné úkoly.
- Autor vzpomíná na Amiga CDTV a touží po počítači do věže.
title: "Apple Mac Mini – mňami mňami"
---

<p>Včera Apple představilo svoji horkou novinku Mac Mini, mrňavoučkou krabičku o velikosti osmi na sebe naskládaných obalů na CDčka. A v krabičce je počítač Mac i s CD-RW/DVD, minimálně 256 MB paměti a 40 GB disku (více za příplatek), procesor od 1,25 GHz. Specifikace a spousta podrobností je <a href="http://www.maler.cz/">u MaLéra</a> a zde na <a href="http://www.apple.com/macmini/">webu Apple.</a></p>


<p><img src="/wp-content/uploads/1/20050112-macmini.jpg" alt="Mac Mini" width="370" height="255" /></p>

<p>Hned se rozhořela debata, proč není rychlejší procesor, větší disk, to a to rozhraní, větší paměť pro grafiku. Já říkám, že tenhle Mac je za 500 USD tutovka. Málokdo si uvědomí, že je to jen zhruba dvojnásobek ceny, za kterou se v obchodech prodávají Windows XP (ne OEM). Po všech těch problémech, které se přehánějí nad Windows platformou je to navíc lákavé - což takhle vyhodit PCčko dětem do pokoje a koupit si na práci i na trochu toho hraní Mac Mini? Nebude hučet, nebude zabírat místo, můžete ho zašoupnout do poličky, vypadá hezky a co víc, produkce virů a spyware se na něj ještě nerozeběhla a až se rozeběhne, narazí na odolnější operační systém. </p>

<p>Já sám jsem přesně z tohohle důvodu po Macu toužil. Potřebuji něco na psaní, surfování, čtení pošty, občas trochu hudby a ICQ. Na to všechno mi takový roztomilý drobeček dokonale postačí a jestli nebudu trávit každý týden snahou zrestaurovat rozhašený systém, budu to považovat za velkou výhodu. Takže jestli se vypisuje pořadník na Mac Mini, zapište si mne tam taky. Jen na tu českou cenu jsem zvědav, asi to nebude 500 USD x 24 Kč = 12 000 Kč. Škoda&#8230;</p>

<p>A víte, na co jsem si vzpoměl? <a href="http://amiga.emugaming.com/cdtv.html">Commodore Amiga CDTV</a>, rok 1990. Upravena pro vestavbu do věže, přehrává MP3, na svoji dobu super věc, ovšem neúspěšná. </p>

<p><img src="/wp-content/uploads/1/20050112-amiga-cdtv.jpg" alt="Commodore Amiga CDTV" width="493" height="251" /></p>

<p>Dneska bych po nějakém počítači vestavitelném do věže prahl, jenže nic na dohled. Tedy, nic, čemu bych věřil. Protože já bych chtěl, aby to byl počítač, který nebootuje tři minuty, když si chci pustit trochu hudby nebo přehrát film. Když už s tím konečně někdo přijde? Není to šance pro Apple? Zjistíme to snadno - pokud někdo začne k Mac Mini vyrábět rozhraní pro připojení normální TV, nejsem s takovou myšlenkou sám :)
</p>