---
ID: 1519
title: 'Tryzna na vyteklý displej notebooku a&nbsp;další delikatesy'
author: Patrick Zandl
post_excerpt: ""
layout: post
oldlink: >
  https://www.marigold.cz/item/tryzna-na-vytekly-displej-notebooku-a-dalsi-delikatesy
published: true
post_date: 2005-02-10 07:40:00
---
<p>Tento týden se vůbec nevydařil. Neuvěřitelně nahuštěná práce toho
nebyla hlavní příčinou. Začalo to v neděli, kdy jsem s překvapením
zjistil, že někdo dokáže být bezdůvodně neuvěřitelně nechutný. Abych si
spravil náladu, vyrazil jsem na Výjezdní zasedání, jak zoveme slety s
Péťou, Alešem, Boříkem a Vrecem. Aleš navrhl, že zasedání se bude konat
v podniku Petřínské terasy, již dle názvu sídlícího NA Petříně. I v
pondělí jsem zaparkoval v zakázané zóně D a vyrazil jsem na Petřín.
Pěšky, protože Petřín i Petr považuje za místo nedosažitelné (minimálně
v zimě) vozem. Cesta byla zledovatělá nechutně, posyp se tu asi nevede,
ale zuby nehty jsem se na vrcholek vyškrábal ve slušném časovém limitu
a s dvouminutovým zpožděním oproti plánovanému termínu srazu. Jenže
jsem ten podnik nemohl najít (a to na Petříně není restaurací zrovna
mnoho), takže jsem zavolal Alešovi. A Aleš mi vysvětlil, že se mezi tím
rozhodli sejít se někde pod Petřínem a že to stejně nestíhají, takže se
sejdeme dole na Újezdě. Český překlad, kdybych já pitomec nedorazil
včas (věda, že budu jediný), nemusel jsem se škrabat hore-dole. I vydal
jsem se na cestu dolů. Jenže zledovatělá cesta dolů už nešla tak snadno
a seknul jsem sebou na záda – bohužel na zádech jsem měl batoh s
notebookem, to aby mi ho v autě někdo neukradl. Naštěstí to byl jediný
stinný bod večera a setkání s přáteli mne uklidnilo, že nejsem tak
hnusný vyžírka a nelida, jak se mohlo zdát – a že jde spíše o výběr
lidí na setkání. <br />
<br />
V úterý jsem v práci zjistil, že displej notebooku odmítá zobrazovat –
jak by ne, má v sobě dvě hnusné škuby. Do pr… práce, to se mi musí stát
pár dní před odjezdem do Cannes, kde jsem chtěl na notebooku psát
článečky a dokonce si přetáhnout pár videozáběrů. Z toho už nic nebude
– Nokia 9500 sice zřejmě zvládne zachytit pár poznámek, na editování
videa ale rozhodně nestačí. Navíc nemám ani dost času před Cannes na
to, abych zkusil uprosit někoho v servisu IBM, aby mi ten displej dali
do pátku dohromady :(<br />
<br />
Taky jsem v úterý zjistil, že jsem dostal pokutu za parkování v Zóně D
(nechal jsem tam auto přes noc). Policistka si mne změřila pohledem a
pravila, že jak si to mohu dovolit tam parkovat. I děl jsem, že jsem
měl v sobě dvě lahve vína a nepřišlo mi nejlepší nápad říditi v tomto
stavu. Asi jsem měl, nedostal bych pokutu a při troše snahy bych
podjezd na Zlíchově netrefil na vzpěru, ale tak akorát mezi…<br />
<br />
V práci hromada schůzek, dodělávání přípravy na Cannes a projektů,
které hoří, naštěstí nepříliš mojí vinou, bohužel ale tak, že hasím já.
Abych si spravil náladu, rozhodl jsem se učinit dobrý skutek a pomoci
slepému pánovi do tramvaje. Pán se děsivě rozčílil, jal se mne
pronásledovat a záhy se ukázalo, že ne každý, kdo stojí na pereonu s
bílou holí a zrcadlovkama, musí být nutně slepý – může mít třeba jen
zálibu v zrcadlovkách a jet z nákupu bílé hole k mopu, což já
přisleplnoun už tak detailně nerozliším. <br />
<br />
Nakonec nejfantasknější úlitbu zaneprázdněnosti jsem vytvořil včera,
kdy v největším mumraji jsem se rozhodl vyrazit si koupit něco dobrého
za zub a udělat si reklamní chvilku pro sebe. Moje drzost šla až tak
daleko, že jsem ve firmě nechal oba mobily a vyrazil jsem do Pannerie.
Nakonec ve mně svědomí hlodalo tak, že jsem ty dva koláče shltnul ve
sprintu zpět a největší lenoru jsem si dovolil v momentě, kdy jsem na
telefonech vymazal seznam osmi nezodpovězených hovorů. <br />
<br />
Vtip týdne: nainstaloval jsem si do Mirandy Elisa bot, chytrý program,
který odpovídá těm, kdo mi píší. Nastavil jsem ho již dříve, aby se
tvářil jako moje sekretářka a tenhle týden jsem ho aktivoval, protože
už jsem nestíhal ani ICQ řešit – takže Elisa odpovídala na ICQ za mne.
Dneska ráno čtu email od jednoho zahraničního zákazníka a ten mi píše,
na čem se s mojí sekretářkou domluvil a že je fajn, když mu někdo tak
rychle odpovídá na jeho problémy a pomáhá mu je řešit. Haleluja. Nevíte
někdo o něčem podobném ve verzi pro SMS a hlasová volání?<br />
<br />
Výčet průšvihů samozřejmě není úplný, je pouze representativní. <br />
Do toho všeho jsem po nocích začal ve chvílích maximální unavenosti
(kdy už ztrácím výkon) hledat nový redakční systém, abych se mohl tak
do měsíce – dvou s Marigoldem přestěhovat z BlogCMS, jak jsem Radkovi
slíbil.&nbsp; Nemáte někdo <b>zkušenosti s PHPNuke, PostNuke a těmi jejich českými variantami jako je PHPRs?</b>
Jde mi hlavně o komentáře, kde by se mohly jednotlivé příspěvky
známkovat dle kvality (když už to budu měnit) a jednoduché zadávání
článků. Znáte někdo Mambo? Nehledám už blogovací systémy, ty jsou
většinou až příliš jednoduché na marigoldí rozežranost, shnáním už
nějaký větší open-source CMS, takže jestli máte s něčím positivní
zkušenosti, napište mi, pomůže mi to…<br />
<br />
V sobotu do Cannes...</p>
