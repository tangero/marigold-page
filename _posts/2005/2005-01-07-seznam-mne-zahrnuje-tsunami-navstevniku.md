---
ID: 1469
title: >
  Seznam mne zahrnuje tsunami
  návštěvníků
author: Patrick Zandl
post_excerpt: ""
layout: post
oldlink: >
  https://www.marigold.cz/item/seznam-mne-zahrnuje-tsunami-navstevniku
published: true
post_date: 2005-01-07 09:31:29
---
<p>Nedávno jsem tu napsal článek s odkazem na satelitní fotografie oblastí postižených tsunami. Článek zaindexovaly vyhledávače (ha, pamatujete na doby, kdy se na návštěvu vyhledávače a zaindexování webu čekalo dva měsíce a slavilo se to jako svátek?) a pak se začaly dít věci. Začalo sem lozit nějak moc lidí. A je to zajímavé, jaký poměr je mezi Seznamem, Atlasem a Centrem. </p>


<p>Tady musím říct, že přes veškerou úctu, kterou chovám k Michalovi, jsem si nikdy nemyslel, že by se Atlas (natož Centrum) účinností a návštěvností vyhledávače blížilo byť jen trochu k Seznamu. Píárově to vypadá jako vyrovnaný souboj, do statistik portálu se zahrnuje leccos, pokud se ale podíváte na to, kolik lidí opravdu přichází z jednotlivých portálů, rozdíly jsou řádové. </p>

<p>V nejúspěšnější den (5. ledna) ze Seznamu přišlo mírně přes 1000 lidí (tedy odkliků). Bylo to proto, že se odkaz na můj článek s titulkem <a href="/item/tsunami-fotografie-pred-a-po-a-o-uloze-druzic">Tsunami fotografie před a po (a o úloze družic)</a> objevil na posledním místě na první stránce, pokud jste do vyhledávacího políčka na titulce Seznamu napsali tsunami a odpálili to. V ten samý den (rovněž nejúspěšnější) ke mně přivedl Atlas zhruba 70 lidí - i zde byl můj výsledek na první stránce, pokud jste zadali na titulce Atlasu tsunami. </p>

<p>Centrum a Morfeo jsem v refererech naměřil jednotkami odkazů - odkaz na tento článek se nikde na prvních pozicích na Centru neobjevil. </p>

<p>Výsledkem samozřejmě je, že článek s odkazy na fotografie má již nyní něco přes pět tisíc shlédnutí, což je na marigoldí poměry velmi hodně a na jiné poměry je to slušné číslo. Přitom zde je třeba poznamenat, že shlédnutí článku je na Marigoldovi extrémně podhodnocené číslo, protože článek si řada lidí přečte na titulní stránce či v archivu, aniž by si jej rozklikli (je tam plný text), čímž se shlédnutí nezapočítá. </p>

<p>Jaký je závěr? Za ten rok, kdy jsem poměry portálů moc nesledoval, se nic nezměnilo. Podle píár svalů to vypadá, jako že Centrum a Atlas jsou zhruba stejně na tom se Seznamem, ale skutečné výsledky tomuhle dojmu vůbec neodpovídají.</p>

<p>PS: Abych odstranil podezření, že jsem se do výsledků probojoval nějakou zázračnou SEO optimalizací (já? haha) - článek byl opravdu o tsunami fotkách a navedl lidi na druhý klik tam, kam potřebovali. Dostat se k cíli na dva kliky je podle mne slušný výsledek a ty fotky tsunami ze satelitů jsou opravdu skvělé.
</p>

PPS: A chcete konspirativní teorii? Tsunami nebyla přírodní, byla to zkoušeka americké vojenské technologie pro &#8220;tsuwar&#8221;. <a href="http://www.volny.cz/jonyklub/foto/investig/tsunami.html">Podrobnosti zde</a>. Wow 8)
</p>
