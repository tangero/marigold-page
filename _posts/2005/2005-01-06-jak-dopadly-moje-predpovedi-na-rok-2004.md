---
ID: 1468
author: Patrick Zandl
layout: post
oldlink: 'https://www.marigold.cz/item/jak-dopadly-moje-predpovedi-na-rok-2004

  '
post_date: 2005-01-06 07:52:00
post_excerpt: ''
published: true
summary_points:
- Instant messaging Wireless Village v ČR neuspěl kvůli složitosti a nízkým ziskům.
- WiFi broadband se stal králem levných internetových přípojek v roce 2004.
- VoIP firmy využívají, občané preferují mobilní volání a Skype.
- Java hry a aplikace zaznamenaly masivní rozvoj včetně herních portálů.
title: "'Jak dopadly moje předpovědi na rok 2004"

  '
---

<p>Koncem roku 2003 jsem sepsal <a href="/item/mobilni-technologie-ktere-nami-otresou-v-roce-2004-1082">Mobilní technologie, které námi otřesou v roce 2004</a>. Ačkoliv jsem to nemyslel jako závaznou předpověď, ale spíše jako sumář trendů, přesto bych se nyní o rok později rád nad článkem zastavil a vyhodnotil&#8230;</p>


<p><b>Mobilní instant messaging</b> - u nás zatím nic. Specifikace Wireless Village existuje již dlouhou dobu, ale prakticky žádný operátor ani třetí strany nic nenabízejí, výjimkou je snad jen Yamigo. A navíc se WV klienti objevují stále v málo telefonech. Například ani nový komunikátor od Nokia ho nemá. Důvodů je hodně, hlavně ale ten, že je to přeci jen složité na implementaci a pro operátora z toho kouká málo peněz a nabourání příjmů ze SMS a pro třetí strany tam není rozumný business model. </p>

<p><b>WiFi broadband</b> - stoprocentně platné. WiFi je momentálně králem levných internetových přípojek, není co dodat. </p>

<p><b>VoIP</b> - už několik služeb v ČR nabízí příchozí telefonní čísla a řada firem na VoIP přechází, nebo přešla, dokonce, aniž by o tom věděli. Prostě jim jejich ISP protuneloval hlasový kanál přes internetovou linku a na konci vyvedl drát do ústředny, takže ani nikdo nemusí vědět, že u něj to už jede přes VoIP. Máme to tak i ve firmě. Nevýhoda - když spadne linka, musíme na reklamaci volat přes mobil. U občanů přechod na placený VoIP nefrčí. Pokud, používá se Skype, jinak je ale spíš trend pevnou linku zrušit úplně, pokud to jde a volat z mobilu na mobil. Řešení? MoVoIP :)</p>

<p><b>VoIP v mobilu / Push to Talk</b> - u nás jej nabídne Eurotel a T-Mobile, ale až v roce 2005. Takže drobný odklad. Jak by ne, jen málo telefonů PTT podporuje. Nezávislé aplikace se nechytily, lidé je nevyhledávají. Zatím chybí hype&#8230;</p>

<p><b>Moblogy</b> - u nás se nechytily, protože tu ostatně žádné nejsou. Bloguje.cz má pořád moblogy v takové polorozdělané verzi. Zato v Británii běží jak z praku. </p>

<p><b>SPAM filtry</b> - doplnila je i řada poskytovatelů freemailu a práci s emailem si bez nich už asi jen těžko představíme. SPAM filtr se stal běžně požadovanou službou. </p>

<p><b>Java hry a aplikace</b> - masivní rozvoj. I u nás vznikají specializované herní portály, jako je <a href="http://www.redboss.cz">Redboss</a>, masivněji mobilní hry propaguje i Eurotel. A zájem mají i ti největší - Seznam nedávno na novém Hrej spustil obrovskou <a href="http://mobil.hrej.cz/">sekci mobilních her</a>. Vtipné je, že je zcela rovnoprávná s hrami konzolovými a hrami na PC. I tady se mobilním hrám zřejmě věří&#8230; Čekáme na masivní rozvoj mobilního multiplayeru, první vlaštovky už jsou, ale nestačí ani kvalitou, ani herním prožitkem.</p>

<p><b>5GHz pásmo</b> - všichni v něj doufáme, ale ČTÚ kváká na prameni o tom, že musíme počkat. Tak budeme čekat do roku 200X. Jen pár jedinců má dost rozumu na to, aby na pásmu vysílali bez ohledu na názor ČTÚ. </p>

<p><b>Mesh sítě</b> - u nás za ten rok žádný posun. Ve světě se staví a dokonce bude snad i v roce 2005 hotov standard pro meshování. </p>

<p>A co nás potká v roce 2005? Jaké nové technologie nás osloví?
</p>