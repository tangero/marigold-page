---
ID: 1621
author: Patrick Zandl
layout: post
oldlink: 'https://www.marigold.cz/item/mobilni-zabava-v-roce-2005

  '
post_date: 2005-04-21 08:14:30
post_excerpt: ''
published: true
summary_points:
- 'Eurotel: Hráči Live! portálu utratili v lednu 2005 průměrně 120 Kč.'
- 'T-Mobile: Uvítací tóny využívalo koncem roku 2004 250 000 zákazníků.'
- 'LogicaCMG: Vyvinula rozpoznávač hudby, který identifikuje skladbu přes telefon.'
- 'HandyGames: Portuje hry na desítky platforem, i méně zastoupené značky LG.'
title: Mobilní zábava v roce 2005
---

<p>Jak je to s mobilní zábavou u nás, o tom se hovořilo na včerejší Bezdrátové středě (WW). Začnu trojicí operátorských vystoupení (měli na něj 7 minut a 50 vteřin času).</p>

<p><strong>Eurotel (Jan Karas)</strong> uvedl, že aktivní herní uživatel Live! portálu utratil v lednu 2005 v průměru 120 Kč, v lednu 2004 to bylo 90 Kč. Zajímavý, i když očekávaný poznatek: s rostoucí kvalitou her, zejména hratelností, se prodlužuje interval, kdy se uživatelé vrací pro novou hru. </p>

<p>Na snímku je vidět vývoj objednávek hudby v síti Eurotel (<s>sorry za kvalitu, ofoceno z Nokia 9500</s>nový obrázek přímo z presentace).</p>

<p><img src="/wp-content/uploads/20050422-ringtone-et.jpg" alt="Vývoj prodeje ringtounů a hudby u Eurotelu" width="450" height="296" /></p>

<p>Ze snímku je patrno, že monofonní melodie jsou na velmi razantním ústupu, předstihly je i real tony, tedy MP3 dodávané až na mobil, které odstartovaly teprve nedávno. Polyfonní melodie slaví trvalý vzestup. Poslední žlutá čára představuje plné melodie, tedy zřejmě to, co Eurotel prodává jako Jukebox či co (ty KOZ soubory od Chaoticomu pro distribuci hudby). Úspěch nevalný, použitelnost omezená, co naplat. </p>

<p><strong>T-Mobile (Michal Nemec)</strong> zase hodně hovořil o Uvítacích tónech. Ke konci roku 2004 je využívalo 250 000 zákazníků. Podle T-Mobile je velký vývojářský potenciál pro třetí strany skryt ve wapu, vývojáři wap aplikací jsou vítáni a jen pro představu – měsíčně wap u T-Mobile použije více jak 400 tisíc unikátních uživatelů. Což mi připomíná, že podle MSISDN se dělají statistiky lépe, než podle IP adres, Ivo Lukačovič by chrochtal blahem, kdyby to takhle šlo na internetu taky :)
<strong>
Oskaráci (Petr Boček)</strong> čísla neřekli, zato prohlásili, že mají zájem o vývoj SMS a WAP aplikací, zatímco s logy a zvoněními už jsou "saturování". Jelikož tahle poptávka bude společná i pro T-Mobile, už si pomalu startujte svůj editor zdrojáků a hajdy do vývoje. </p>

<p><strong>Václav Provazník z LogicaCMG</strong> ukazoval hezkou hračku – rozpoznávač hudby, odborně "music recognition". V Německu to běží u O2 pod názvem Musicspy. Jak to funguje? Z pohledu uživatele jednoduše, zavoláte na telefonní číslo a mikrofon telefonu dáte tak, aby telefon slyšel zdroj hudby. Volaná strana patnáct až třicet <s>minut</s> vteřin poslouchá, pak zavěsí a pošle vám SMS s názvem písničky. A pro jistotu ještě přibalí SMS, jestli si nechcete koupit CDčko, tapetu nebo vyzváněcí tón – samozřejmě, pokud to tak operátor má udělané. Předváděli to přímo na WW, vypadalo to kolosálně a funkčně. Ve vzorkovně mají přes 1,5 milionu melodií, na požádání jsou schopni rozšířit o národní specifika atd. Nicméně koupit si to musí operátor, pro koncové uživatele to není. Píše o tom také <a href="http://www.computerworld.cz/cw.nsf/ID/32EA78A39F5ED359C1256FE90048EF2B">CW zde</a>.</p>

<p><strong>Jan Řežáb z Redbossu</strong> publikoval nějaká čísla ohledně používanosti terminálů při stahování her. Nokia měla přes 54% zastoupení, zdá se, že nokiáři jsou větší hračičkové. Nejpoužívanějším terminálem je Nokia 6230 s více jak 10% zastoupení, nicméně tahle čísla representují jen <a href="http://www.redboss.cz">Redboss.cz</a> web (a zřejmě i <a href="http://mobil.hrej.cz/">Hrej.cz</a>), nikoliv celý trh. Také bylo zajímavé vidět, že nejvíce hráčů přichází ze sítě Oskar. Jan Řežáb to vysvětlil – Oskar nemá vlastní portál pro java hry, teprve jej připravuje. Eurotelisti a Týmobajláci si mohou sosat přímo u svého operátora. V diskusi se ještě Honza rozohnil nad Eurotelem, který nabízí stahování her z Live! portálu pro uživatele zdarma (stahování, ne nákup hry, pozor na to, platí se wap přenos), zatímco když stahujete z jiného portálu, musí si uživatel provoz platit. Přijde mi to také dost diskriminační a skoro až záležitost pro antimonopolní úřad, o něm se ostatně už mluvilo, takže uvidíme, zda to nezávislí distributoři her poženou až tam. </p>

<p><strong>Christopher Kassulke z HandyGames</strong> by zasloužil titul "řízek dne" – škoda, že jsem musel vypadnout a neměl jsem čas se s ním pobavit. HandyGames je německá vývojářská firma, kterou založili bratři Kassulkové před pár lety a dnes mají 40 lidí a pobočku v Bukurešti. Jeden jejich titul budete znát tutově a to Townsmen, lamače herních žebříčků. Kassulke  pravil, že na úspěchu se nepodílí jen dobrý herní nápad a precizní realizace, ale také to, že důsledně portují hry na všechny možné mobily – i když za chvíli přiznal, že to dělají jen u nejlepších titulů. Znamená to hru portovat na nějakých padesát až šedesát rozdílných platforem a ještě hlídat specifika jednotlivých firmware a Kassulke to označil za největší drama v oboru vývoje mobilních her. Poznamenal k tomu, že je třeba si uvědomit, že výrobcům mobilů jde o to, prodávat více mobilů a na hry že kašlou, hry zatím nejsou určujícím prvkem úspěchu mobilu. Kassulke také vyslovil nikoliv ojedinělý názor, že většina herních vývojářů do pár let zkrachuje a aby to upřesnil, tak řekl, že dle jeho zkušenosti by měla vývojářská firma mít minimálně 25 vývojářů. A ještě jedna věc mne zaujala – na otázku podpory "exotických" telefonů se Kassulke přiznal, že občas rádi dělají portaci i na méně zastoupené značky jako je LG, protože počet her pro tyto telefony je velmi malý a dá se snáze prorazit k zákazníkovi. </p>

<p>Pokud by vás zajímal zápis z loňského Wireless Wednesday věnovaného mobilním hrám, <a href="/item/mobilni-hry-na-bezdratove-strede">najdete jej zde</a>. To to letí…</p>

<p>Potom jsem musel zmizet, utíkal jsem na koncert Seal do T-Mobile arény a <b>tam jsem dostal praktickou lekci z mobilní zábavy</b>. V sále bylo zhasnuto, takže jsem dobře viděl ty desítky svítících displejů mobilů. Jednomu člověku, co seděl kousek ode mne, jsem se podíval přes rameno. Měl nějaké véčko a natáčel si kusy vystoupení přes kameru v telefonu jako video. BTSka, kterou jsem měl nad hlavou, měla posvícení, protože řada dalších lidí se evidentně snažila protlačit nějaké snímečky či nahrávky přes MMS svým kamarádům. </p>

<p>Kdy přijde doba, kdy bude za piráta označen člověk, který bude ze svého mobilu streamovat video z koncertu pár svým kamarádům? Ostatně: doba, kdy se za tohle půjde sedět, <a href="http://technet.idnes.cz/tec_aktuality.asp?r=tec_aktuality&amp;c=A050420_160305_tec_aktuality_kuz">je už tady</a>, alespoň pokud jste občanem svobodné ameriky...
</p>