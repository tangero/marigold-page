---
ID: 1511
title: Petr Halfar zemřel
author: Patrick Zandl
post_excerpt: ""
layout: post
oldlink: >
  https://www.marigold.cz/item/petr-halfar-zemrel
published: true
post_date: 2005-02-02 08:06:49
---
<p>Jsou lidé, jejichž smrt je pro mnohé jen jménem na úmrtním oznámení, číslem
v policejní statistice. A pak jsou lidé, jejichž smrt citelně zasáhne
desítky tisíc lidí, ať už si to připouštějí či nikoliv. Jeden z nich,
majitel a zakladatel telekomunikační firmy <a href="http://www.ha-vel.cz" >ha-vel a.s.</a> Petr Halfar, nás opustil v
pondělí.
</p>
<p>
Ve svých dvaceti letech založil se svým kamarádem ve Frýdku-Místku firmu,
která dodávala konektivitu jen pár firmám v největších městech severní
Moravy (Opava, Ostrava, Frýdek-Místek). I přes nedůvěru mnoha lidí v okolí
dokázal rychle expandovat a z firmy udělal významného telekomunikačního
operátora. Zajišťoval videokonference významných kulturních akcí (např.
hudební ceny Anděl), připojoval obyčejné lidi i kancelář prezidenta Václava
Havla, logo jeho firmy mají <a href="http://www.ha-vel.cz/?ID=327">na
trenýrkách</a> hráči nejednoho prvoligového fotbalového týmu. Byl to velký
člověk.
</p>
<p>
Říkal o sobě, že je dítě štěstěny, a lidé z jeho blízkého okolí mu museli
dát za pravdu. Ať dělal sebekrkolomnější věci či projekty, vždy mu
vycházely. Až do pondělka. Jeho anděl strážný s ním přestal mít trpělivost a
jeho život skončil pod koly autobusu. Čtyři měsíce před jeho třicátými
narozeninami, čtyři měsíce před <a href="http://www.centrala.cz">rEvolucí</a>,
o které vždy snil. Chtěl zpřístupnit vysokorychlostní internet každému a
zadarmo. Opravdu zadarmo, bez poplatků za telefon či cokoliv jiného. Jeho
vize byla šílená, nikdo jí nevěřil. Přesto díky svému nadšení a přesvědčení
vtáhl do projektu několik významných lidí mnoha profesí, kteří pomáhali jeho
sen uskutečnit. Je moc brzy odhadovat, zda se jeho nejbližším
spolupracovníkům podaří splnit mu jeho sen alespoň in memoriam. Když zemře
srdce a duše, tělo žít nemůže. A Centrála pro něj znamenala rEvoluci.
</p>
<p>
Na <a href="http://www.ha-vel.cz/soubory/parte.jpg">parte</a> mu napsali:
Chtěl tak moc. Já jen připisuji - ale ne pro sebe. </p>

<p><span style="font-style: italic;">Zdeněk "Vreco" Polách</span></p>

<p>Já sám jsem nevěděl, co na takovouhle zprávu napsat, ani co na ni
říct, aby to nebyla divná fráze. Petra Halfara jsem osobně potkával
mnohem méně, než Vreco, spíše jsme si psali. Smál jsem se Petru
Halfarovi, když se rozčiloval, že jeho celonárodní firmu stále novináři
chápou jako lokálního ostravského provajdra, smál jsem se některým jeho
nápadům. Při tom všem jsem mu nikdy nestihl říct, že si ho vážím jako
člověka, nejenom za to, co dokázal a na jaké židli seděl. U o rok
mladšího člověka s tím nespěcháte, říkáte si, že na to bude spousta
příležitostí. Už nebude. Proto tenhle dovětek píšu - ne proto, abyste
viděli, jaký jsem kabrňák, že jsem se osobně znal s majitelem velké
telekomunikační firmy, ale proto, že mi přijde líto, že jsem mu to
nikdy nestihl říct. Snad už si tam, kde je teď, nakrimpoval ethernet,
připojil první zákazníky a tohle si přečte. <span style="font-style: italic;">Patrick Zandl</span></p>
