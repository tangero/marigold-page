---
ID: 2225
title: 'Twitter soutěž a&nbsp;Twinkle jako killer app'
author: Patrick Zandl
post_excerpt: ""
layout: post
oldlink: >
  https://www.marigold.cz/item/twitter-soutez-a-twinkle-jako-killer-app
published: true
post_date: 2008-04-24 06:45:59
categories: [Sociální sítě, Twitter]
---
Sám jsem nikdy nepřišel Twitteru a mikroblogování na chuť. Účet tam mám, z povinnosti, abych zkoumal. Použil jsem to jedinkráte, když jsem z Barcelony přes Twitter psal postřehy, od té doby ležel ladem. Až v poslední době a může za to Twinkle. A Twinkle může také za první Twitter soutěž u nás. 

Kromě Twitteru za ni může ještě barovo-hospodový <a href="http://www.nelso.cz">vyhledávač Nelso</a> a jeho provozovatel Jack DeNeut. Je pro všechny Twitteristy, kteří si přidají soutěžní profil mezi sledované a v určenou dobu se ozvou z baru. Proč tak? Protože Nelso umožňuje prohledávat bary i přes Twitter. <a href="http://www.nelso.cz/soutez/">Stránky jsou zde, vyzkoušejte sami</a>, iPod Touch může být váš. Mimo jiné se tím snad zhruba zjistí, kolik Twitteristů v Česku je, osobně to odhaduji do dvou stovek. 

<img src="http://www.marigold.cz/wp-content/uploads//F6A698DA-F435-4A38-A917-D42595906973.jpg" alt="F6A698DA-F435-4A38-A917-D42595906973.jpg" border="0" width="320" height="480" align="right" /> A teď k <strong>Twinkle</strong>. To je totiž opravdovská klíčová aplikace pro mne, abych Twitter používal. Je to <strong>klient pro iPhone</strong>, který umožní číst / psát twitter zprávy, automaticky k nim přidává polohu a můžete k nim přidat i fotku. Twinkle vypadá trochu jako SMS klient, jen je vylepšený o ikonky a profily uživatelů, řekl bych rovnou, že jde o takové SMS 2.0 ;) 

Vtip je dvojí. Jednak si spustíte program, on vám stáhne všechny Twitter příspěvky lidí, které máte ve svém seznamu a můžete na ně ihned odepisovat a s těma lidma se bavit. Zadarmo, ne za kačku / messáž. A multimediálněji. Kromě toho tam máte ikonku, z níž pochází obrázek - Near Me. Tím se zobrazí lidé, kteří jsou v zadaném okruhu od vás. iPhone si vás lokalizuje a Twinkle spočítá, kdo kde je. Pak zobrazí lidi, kteří vyplnili svou polohu (například používají Twinkle). V okruhu 50 mil mám v Praze zhruba dvacítku lidí, jak se záhy ukázalo, většinu z nich znám. 

K čemu to je? Nu, zatím pro legraci. Píšu si tak s kamarády a známými. Mohl bych emailem, ale v emailu je spousta bordelu a navíc email není broadcast. V Twitteru prostě napíšete, co děláte, nad čím přemýšlíte, prostě co chcete. A lidi reagují veřejně, nebo píšou přímo vám, jak chtějí. Vidí to zase jen lidé, kteří pisatele mají v twitteru v seznamu sledovaných, takže žádný spam.

Twinkle těžko pochopíte, dokud ho neuvidíte běžet na iPhone, takže je to spíš pro iPhonisty - instalujte si ho, v installeru je hned na úvodní obrazovce. 

A pokud jste začali používat FriendFeed, o kterém jsem psal nedávno, zkuste si instalovat aplikaci <a href="http://www.alertthingy.com/"><strong>Alert Thingy</strong></a> napsanou v Adobe Air. Není to tak vyčůraně integrované, jako Twinkle, ale přehledně to zobrazuje, kdo co právě napsal a vytvořil z vašich přátel :)