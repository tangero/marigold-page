---
title: "Jak rozvášněný majitel pohřbil serióznost Seznam Zpráv"
author: Patrick Zandl
post_excerpt: "Málokdy se podaří redakci významného média tolik ztratit tolik na renomé, jak se za poslední dva týdny podařilo Seznam Zprávám v efektu připomínajícím kazu Branšnářství Tlustý. Zatímco dosud byly Seznam Zprávy vnímány jako renomované a nezávislé médium, ukázalo se, že jsou pro svého majitele jen atomovým kufříkem, který neváhá použít pro podporu svých politických preferencí. "
layout: post
categories: [Seznam, Internet, Média]
thumbnail: https://d39-a.sdn.cz/d_39/c_img_QM_K/p59J.jpeg
---


Málokdy se podaří redakci významného média tolik ztratit tolik na renomé, jak se za poslední dva týdny podařilo Seznam Zprávám v efektu připomínajícím kazu Branšnářství Tlustý. Zatímco dosud byly Seznam Zprávy vnímány jako renomované a nezávislé médium, ukázalo se, že jsou pro svého majitele jen atomovým kufříkem, který neváhá použít pro podporu svých politických preferencí. Jenže neobratnému brašnářství Tlustý se šla vysmát většina médií, na Seznam si zatím netroufl nikdo. Je to až příliš vlivný hráč na to, aby si jej za přešlap dovolili ostatní kárat.

Nevím, jak moc sledujete českou mediální scénu, ale tohle si pozornost zaslouží, protože je to důležité. A mě je vlastně strašně líto, že o tom píšu, protože většinu lidí v příběhu nějak znám a dosti si jich vážím. (Na okraj textu připomínám fakt, že jsem člen Pirátské strany)

## Dva vyhození datoví analytici

Co se stalo? Začalo to skoro banálně. Redakce 2.10.2024 vyhodila dvojici datových analytiků, jejichž práci si dosud pochvalovala a doprovodila to [temnou tiskovou zprávou](https://x.com/SeznamZpravy/status/1841453438359478340), v níž šéfredaktor Jakub Unger vykřikuje divné věty jako "_Seznam Zprávy jsou silnější, než si mnozí naivně myslí."_

Důvodem okamžitého vyhazovu mělo být [podle šéfredaktora SZ Jakuba Ungera](https://x.com/SeznamZpravy/status/1841453438359478340)  přesvědčení, *"že Kateřina Mahdalová a Michal Škop se ocitli ve střetu zájmů, když pro SZ vypracovali analýzu k agendě Pirátů, přičemž zároveň existovalo propojení s Českou pirátskou stranou dohledatelné ve veřejných smlouvách."*

Záhy se ukazuje, že oním *"propojením"* má být několik let stará smlouva mezi Škopovým projektem [KohoVolit](https://kohovolit.eu) ve výši 15 000 Kč na volební kalkulačku, kterou si Piráti modelovali interně volební varianty. Smlouva byla od počátku publikovaná a Michal Škop na to redakci kdysi údajně upozorňoval, že takové drobnosti dělá. Tehdy to nevadilo. Na smlouvu upozornil propagandista Michal Púr - a o několik hodin později reakce jednala tak, že se rozloučila se dvojicí, ačkoliv smlouva pokrývala jen Škopa.

Budiž, až sem to může být jen příklad mediálně nezvládnutého vyhazovu novinářské dvojice. Šéfredaktor Jakub Unger měl suše oznámit, že nebyl spokojen s jejich prací a proto se rozloučili a na to by nebylo co říci, to je jeho šéfovské právo. Asi by se našlo pár prohlášení SZ, jak skvělá ta dvojice je, chvilku by to běhalo po Xku, ale to je kolorit a věc by vyšuměla.

Jenže pak Ondřej Šimíček, člen ODS, spolupracovník Púrův a Institutu Pravý břeh Petra Fialy na Twitteru v argumentaci, jak slabá byla práce oné dvojice na chystaném článku o Digitalizaci stavebního řízení, vytáhl sceenshot článku z interního redakčního systému Seznam Zprávy. Kde ho vzal? Prý "lítal v nějaké whatsapp skupině".

A to už je jiná káva, protože nebylo příliš srozumitelné, jak se v "nějaké whatsapp skupině", kterou mezi sebou mají členové ODS, zjeví nepublikovaný článek ze Seznam Zpráv. To byl první vážný problém, na který redakce Zpráv zatím nedala žádné vysvětlení. Těch může být celá škála, od _"blejsknul to elév na compu editora, co musel jít na záchod, dostal napomenutí"_ až po _"Seznam Zprávy dávají předem lidem z ODS nevydané články"_. Zatímco první je lidská chyba, to druhé je chování, které podkopává důvěryhodnost média. Šimíček později vysvětluje, že to nebylo přesné vyjádření, ale jak se dostal screenshot ven, se prostě neví. Mahdalová se Škopem popřeli, že by jej vynesli oni neboť "nejsme sebevrazi".

Jaký článek, jaká analýza? Mahdalová totiž pár dní před tím avizovala, že dvojice chystá analýzu dat Digitalizace stavebního řízení a podle náznaků v jejích tweetech měla analýza ukazovat jiný obraz, než jaký presentuje vláda a který měl být důvodem odchodu ministra Bartoše. Ano, dá se říct, že v teaseru na článek (teasování práce je u novinářů obvyklé a redakcí žádané) Mahdalová byla dosti pro-pirátská, připouštěla, že data dávají jiný obraz, než jakým je tvrzení ODS.

I tady se zákruta dala vybrat. Screenshot mohl utéct ledasjak, i když už je to s ohledem na předchozí průběh hodně divné dle novinářské zásady *"vypadá to jako kachna, chodí to jako kachna, kváká to jako kachna, tak to bude... "*

Pak se do věci vložil majitel Seznamu Ivo Lukačovič na svém placeném blogu na Patreonu (proto nelinkuji). A učinil tak jako slon v porcelánu, jak u něj v těchto případech bývá obvyklé. Rozhodl se, že svým čtenářům ukáže, jak rázně se vypořádal s autory analýzy, která podle něj obhajovala něco, co jemu se nelíbí. A plasticky vyjádřil svůj názor na Piráti i Digitalizaci - což je zcela v pořádku. Na závěr k tomu přidal tuto doušku:

> A nakonec perlicka k te unikle analyze SZ ktera mela ukazat, ze DSR vlastne funguje. Ta analyza je slaba. Autori, jmeno si nedokazi stale zapamatovat, ji mohou publikovat kdykoliv a kdekoliv jinde. Ale o to tady vubec neslo. Tu analyzu by rozkliklo stovky tisic lidi. Docetlo by ji desitky tisic lidi a ti by usoudili, ze je slaba a jsou to jenom alibi. Tady se hralo o to, aby na homepage Seznamu svitil odkaz “Datova analyza: DSR vlastne funguje.” A tenhle titulek by cetlo miliony lidi, i kdyz by na nej nikdy neklikli. Stejne jako titulky v komunistickem Rudem Pravu o te vyrobe oceli a dojovosti krav.
>
> A tohle nebude Seznam akceptovat
>
>Not on my watch 🫵🏻

K té poslední větě o dojivosti krav pro kontext, o něco dříve říká, že *"analýza a statistika vám snese cokoliv, to už věděli komouši, kteří v Rudém právu neustále točili někde čísla o výrobě oceli a dojivosti krav."*

Článek jako screenshoty stažené z X zde [díl 1](/assets/GZCxpscXwAAFLWr.jpeg) a [díl 2](/assets/GZCxpscXAAEJkO7.jpeg). 

Servítky si pak majitel Seznamu už vůbec nebere v komentářích, kdy na velmi ulítlou vizi Ondřeje Neffa, jak to mohlo být, přímo odpovídá: *"Oni prece nebyli tak blby, aby si nemysleli, ze jim to editor stopne. Oni jenom chteli udelat vitr, ze to pripravujou, ze to cenzurujeme a nepiskame rovinu. A chteli naznacit, ze vlada nas ukoluje a vse je spiknuti."* Nebo rovnou obviňuje z korupce. 

![Ivo Lukačovič prohlašuje, ze článek byl zaplacený](/assets/lukacovic-korupce.jpeg)


> Jakub Unger ted byl nekde v podcastu Medialni cirkus a tam vysvetloval jak to bylo. Kdyz se pracuje na nejakem tematu tak editori rozhoduji cemu se budou venovat a cemu ne. A tihle dva korupcnici v systemu zacali psat tuhle “ananalyzu” uplne sami na vlastni pest. Ale bylo to normalni PR. A pak se tou rozspsanou analyzou normalne zacali chlubit piratum, jakoze uz na tom makaji atd. Ten text byl ubohost a pripominal FB prispevej Vrabela s Rajchlem, ale tentokrat se kopalo za Piraty. Ten text byla takova sracka, ze by to nikdy nemohlo projit editorem. To by nevyslo snad ani na A2Alrmu. To ze jim to Pirati zaplatili, jakoze regulerni snaha uplacet novinare, nebo to delali ze sveho piratskeho presvedceni to se asi nedozvime. Jaka byla casova posloupnost uniklych screenshotu a nejakych WA skupin fakt nevim. IMHO ty leaky udelali sami a sirili to vse mozne az se dostalo to nejake WA skupiny snad ODS. Ale je mozne ze celou story s WA skupinou si vymysleli.

V tomto příspěvku je celá řada dnes už zcela zjevných nepravd. Oba autory analýzy i Pirátskou stranu šéf Seznamu výslovně několikrát nařknul z korupce i ve svém dalším  [dlouhém příspěvku na Twitteru](https://x.com/ilblog/status/1842529932246757726):

> At uz to delali za penize, ktere jiz dostali, nebo za penize, ktere maji dostat, nebo to delali z vlastniho presvedceni, ze pomohou @PiratskaStrana to nevim, ale z meho pohledu to neni nic jineho nez KORUPCNI JEDNANI🤮

## Ovlivňuje Ivo Lukačovič obsah Seznam Zpráv?

Tohle je jedna z kardinálních otázek nad celým případem. Ivo Lukačovič byl zatím vždy vnímán jako ten "hodný oligarcha" - někdo, kdo své peníze vydělal velmi poctivě a přispívá s nimi zpět společnosti. Patří mezi nejvýznamnější dárce pro-ukrajinských aktivit a jiných dobročinných akcí a jeho Seznam také je významným sponzorem Národního fondu nezávislé žurnalistiky.

Teď ale jeho komunikace vyznívá tak, že jako **majitel firmy přímo ovlivňuje, jaké zprávy na Seznamu vyjdou a jaké nevyjdou**. Dokonce vzniklo podezření, posílené především okolnostmi, že Seznam Zprávy nějakým způsobem předávají členům ODS předem texty článků. A podezření, že chtěli dva novináři poškodit Seznam Zprávy vyzněním titulku? O titulku v SZ rozhoduje, jako všude jinde, editor, ne autoři článku. Ti ho mohou navrhnout, ale ve skutečnosti titulek může vyjadřovat cokoliv jiného.

Obvinění z korupce je velmi vážné a silné. Stavět ho na tom, že někdo dostal před lety zaplaceno za práci, není normální. Jak novináři, tak Pirátská strana by se mohli soudně nařčení bránit a velmi pravděpodobně by vyhráli. Tvrzení je navíc fakticky nesmyslné. Stejně tak by se dalo argumentovat, že zkorumpovaný je Seznam, protože dostává zaplaceno [za práce od státních orgánů, obcí a krajů](https://www.hlidacstatu.cz/VerejneZakazky/Hledat?Q=ico%3A26168685&Page=1&Order=0&Zahajeny=False) a jsou u něj publikovány reklamy politických stran i osobností.

Podobně silná prohlášení Lukačovič publikoval již v minulosti, například, když vyhlašoval, že "nakolejí" Seznam Zprávy na správný pravicový obsah. Ve skutečností není podstatné, že zřejmě opravdu příliš podstatně do chodu Zpráv nezasahuje, ale to, takto posiluje autocenzuru svých novinářů. Napsali článek dost pravicově na to, aby šéfredaktor Unger nedostal pokyn, koho má vyrazit za korupci? Vůbec nezáleží na tom, že se tak ve skutečnosti neděje, ale na tom, že lidé začínají mít dojem, že se to dít může. Že lidé ztrácejí důvěru v to, jakou "rovinu zpravodajská média pískají". A tohle je pro demokracii velmi špatně. I pro Seznam Zprávy. Z respektovaného média se během dvou týdnů stal LUkačovičův "jaderný kufřík", který se neváhal použít jako pomstu proto, že mu stavební úřad dost rychle neschválil dva hangáry na letišti Točná - jak vyznívá jedna anekdotická historka z jeho blogu. A jestli něco česká demokracie nepotřebuje, tak je to další oligarcha utržený z řetězu a pobíhající po českém politickém kolbišti.

Myslím, že to byl Jindřich Šídlo, kdo říkal, že od politických stran peníze buď berete, nebo neberete a nelze být jako novinář někde mezi tím. Stejné je to s objektivností. Majitel zpravodajského média buďto do práce redakce zasahuje nebo nezasahuje, nelze být někde mezi tím.

A na závěr, pro ty, kdo milují svoji politickou stranu a mají tendenci tleskat tomu, když se děje příkoří politickým soupeřům. Zkuste si událost obrátit. Zkuste si představit, že data by za vlády premiéra Havlíčka měly šanci ukázat jiný obraz, než jaký premiér Havlíček presentuje. A redakce by vyhodila dva redaktory za takto chatrného vysvětlení poté, co nevydaný článek poletoval v diskusní skupině politiků ANO. Přesně tohle je důvod, proč mají "zpravodajská média pískat rovinu" - je to jejich společenská zodpovědnost a jejich role, za kterou mají i své výsady (jako ochrana zdrojů). Pokud to nedělají, přestávají být zpravodajstvím a stávají se propagandou nebo zábavou.

Staly se právě Seznam Zprávy propagandou?

Podle mě je k nim do uspokojivého vysvětlení situace tak potřeba přistupovat.

PS: Těsně po dopsání tohoto zápisu vydal článek [Page not Found a Jakub Zelenka](https://pagenotfound.cz/clanek/vlastnik-seznamu-odmita-narceni-ze-by-zasahoval-do-redakce). Přináší krátká Whatsapp vyjádření od Iva Lukačoviče, které je spíše emotivní, než světlo přinášející.

