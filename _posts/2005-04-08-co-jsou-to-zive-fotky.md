---
ID: 1608
title: Co jsou to živé fotky
author: Patrick Zandl
post_excerpt: ""
layout: post
oldlink: >
  https://www.marigold.cz/item/co-jsou-to-zive-fotky
published: true
post_date: 2005-04-08 07:10:00
---
	<p>Občas se mi dostane překvapení ze strany, kde bych ho nečekal. Například už delší dobu dumám nad tím, co jsou to <em>"živé foto"</em> a jak se liší od těch neživých, tedy mrtvých? Tohle novodobé spojení začala před delší dobou používat MobilMania, která si v patvarech a novotvarech libuje (co třeba <em>megarecenze</em>).</p>
	<p>Nesmyslnost tohoto novotvaru by mi až tak nevadila. Redakce chce naznačit, že fotky pořídil její vlastní redaktor, nejde o zhusta retušované fotografie výrobce určené novinářům. Co to má s živostí a neživostí společného, jsem sice nepochopil a myšlenkový posun, jímž se redakce dostala k tomu termínu "živé fotky" mi unikl, ale budiž. Chápu, že používat výrazy jako "Nafotili jsme" nebo "Vlastní foto" by mohlo být bráno jako málo vyzývavé. </p>
	<p>Zajímavý je posun ve fotkách mobilních telefonů. Kdysi dávno stačila jedna fotka telefonu zepředu plus obligátní snímeček menu telefonu. Pamětníci vědí, že první fotky telefonů jsme na Mobilu dělali scanerem. Telefon se položil na scaner a scanner ho oscanoval. Dělalo to takový typický stín za telefonem, který se blbě odstraňoval. Je to sice primitivní metoda, ale levná (digitál tehdy stál sto litrů, tedy kvartální obrat serveru) a účinná - dokud jsem nenarazil na první véčko. To jsem musel fotit analogem a scanovat fotky. Od té doby si říkám, že s fotkami se musí opatrně, protože vyfotit scanerem telefon tak, abyste stihli celý displej rozsvícený (scaner je samozřejmě na paralelním portu, USB ještě nebylo), to byla honička. </p>
<div class="rightbox"><img src="/wp-content/uploads/20050408-nokia6230-mm.jpg" alt="At žije detail... " width="147" height="110" /></div>
	<p>Dnešní trend je zcela opačný. Recenze na Mobilu i MobilManii mají přílohou stovky fotek. Většinou na můj vkus redundantních a působí to na mne až tak, že ty fotky radši přeskočím, nejsa sto se v nich vyznat. Nic proti fotkám, opravdu nic. Ale telefony jsou většinou vyfoceny z nejrůznějších úhlů, což u přístroje, který má prakticky jen dvě strany, je takové dost jednotvárné. Na co může být někomu detail tlačítka na odepínání baterie, když prakticky totéž viděl na celkovém pohledu a ještě to uvidí na dalších třech detailech natočených z dalšího úhlu? Co se všemi fotkami všech položek menu? Opravdu to čtenáři stíhají projít, nebo je to jen zbytečná práce redaktorů? Nebo jde o svébýtné umění?</p>
	<p>Někdy mám dojem, že čtenář je zahrnován informacemi, v nichž se musí bez pomocné ruky utopit. Zdá se mi to, nebo opravdu je řada lidí, která ty galerie poctivě prochází?
</p>