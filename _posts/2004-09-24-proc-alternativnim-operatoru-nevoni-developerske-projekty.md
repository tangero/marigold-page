---
ID: 1333
title: >
  Proč alternativním operátorů nevoní
  developerské projekty?
author: Patrick Zandl
post_excerpt: ""
layout: post
oldlink: >
  https://www.marigold.cz/item/proc-alternativnim-operatoru-nevoni-developerske-projekty
published: true
post_date: 2004-09-24 07:52:00
---
	<p>
Když jsem se stěhoval do Zeleného údolí, říkal jsem si, že to je ta správná lokalita, kde se alternativní operátoři porvou o nabídku připojení. Bláhově jsem si myslel, že dorazím do baráku a budu si moci vybrat minimálně ze dvou operátorů telekomunikačních služeb, ne-li více. Jak správně tušíte, nemohl - telefony jdou přes Český Telecom, televize přes UPC. Jediná konkurenční volba je ADSL versus Chello.</p>

	<p>
Přišlo mi to podivné, protože takovéto developerské projekty, velké obytné soubory, jsem vždy považoval za typická rejdiště alternativců. Po zkušenostech z německého trhu jsem si opravdu myslel, že se najde řada alternativců, kteří osloví IPB Real a další developery a protlačí jim svoji technologii. Co je na tom, přivést do lokality jednu tlustou linku a při stavbě baráku zakopat spolu s inženýrskými sítěmi také rozbočky z té linky. Potřebnou techniku si všichni operátoři dávají do podzemních garáží do škatule a od ní to rozvádějí šachtou do jednotlivých bytů. Jasně, nejsou to firemní zákaznící, ale nové byty si dnes kupují pouze milionáři (byt holt dnes miliony stojí) a lepší cílovou skupinu mezi domácnostmi abyste pohledali. Jenže nic nic, v garáži je jen pixla Českého Telecomu a UPC. </p>

	<p>
A tak jsem se nedávno při své návštěvě IPB Realu zeptal, ještě v naději, že jde o nějakou exkluzivitu&#8230; Bylo mi řečeno, že situace je prostá. IPB Real vždy stavěl s Českým Telecomem a UPC, prostě proto, že nikdo jiný se nenabídl. A tak ani o nějakých alternativách neuvažovali. </p>

	<p>
Opravdu jsou developerské projekty pro alternativní operátory nezajímavé? Je ekonomicky nevýhodné je síťovat? Jaké jiné domácnosti by mohly být ekonomicky atraktivnější a jaká lokalita výhodnější k zasíťování, nežli nové obytné soubory? Co dělal Contactel, Aliatel, Tele2 nebo GTS a proč neoslovili developera a ve výsledku toho všeho mi v bytě nekouká ethernetová zásuvka a na stole neleží číslo k aktivaci telefonní a internetové linky? </p>

	<p>
Nakonec jediné dvě firmy ochotné do lokality přivést internet za rozumné domácí peníze byl tradičně Český Telecom a UPC. Nechápu to, ale jak to tak vypadá, alternativním operátorům se opravdu nechce nebo nevyplatí stavět cokoliv pro domácnosti. Ani udělat odbočku ze své kabeláže. Asi jim fakt stačí ty firmy a žebrání u Telecomu, aby jim za pár korun převedl linku, kterou jim se za plnou cenu nechtělo stavět :(</p>

	<p>
Nebo je ještě jiné vysvětlení, které jsem přehlédl?
</p>

	<p>
PS: Ano, vím. Jsou světlé výjimky jako NetBox v Brně, ten se ale zaměřuje na stojící sídliště.
</p>
