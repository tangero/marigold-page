---
ID: 1179
title: 'Chytré displeje Nokia &#8211; další cesta?'
author: Patrick Zandl
post_excerpt: ""
layout: post
oldlink: >
  https://www.marigold.cz/item/chytre-displeje-nokia-dalsi-cesta
published: true
post_date: 2004-07-02 08:34:00
---
<p>
Jiří Hlavenka <a href="http://www.mobilmania.cz/Mobilnitelefony/AR.asp?ARI=107651">na MobilManii uvažuje </a>nad tím, že Nokia se chystá produkovat nobetooky či PDA - a já už jsem se delší dobu chystal toto doplnit zase nějakou drobnou spekulací. </p>
<p>
PDA a vůbec počítače pro osobní použití se Symbianem z trhu naprosto vymizely, k dispozici jsou jen průmyslové počítače nebo chytré telefony. A ačkoliv to vypadá, že konvergence PDA a telefonů směrem k chytrým telefonům je průchozí cesta vývoje, není to jediná darwinovská větev. Obec uživatelů se totiž rozděluje do několika skupin a zatím není možno identifikovat, která z nich převáží a zda vůbec některá z nich převáží. </p>
<p>
Jaké že to skupiny osobně-počítačových přístrojů máme na trhu?</p>

<ul>
<li><strong>mobily</strong> s jednoduchým vestavěným software a synchronizací (kalendář, poznámky), klávesnice 3x4 - dnes prakticky každý lepší mobil. </li>
<li><strong>mikrokomunikátory</strong> - pokusná cesta Nokia 68xx, stále proprietární OS, ale rozkládací klávesnice, základní email funkce, základní textový editor, s podporou Javy řada dalších funkcí k dohrání. Malé telefony s velikostí těch běžných. </li>
<li><strong>komunikátory</strong> - větší telefony s QWERTY klávesnicí, možností dohrávat aplikace. Vyrábí Nokia (9XXX), chystá se Motorola, Danger atd. </li>
<li><strong>chytré telefony, smartphone</strong> - běžný OS (Symbian, Linux, PocketPC), možnost dohrávat aplikace, zpravidla slot na kartu a další možnosti rozšíření, mají ale mobilní klávesnici 3x4. </li>
<li><strong>PDA s klávesnicí</strong> - prakticky zemřelá vývojová větev Psionů a HP, nevzpomínám si ani, jestli jsou nějaké aktuální produkty na trhu </li>
<li><strong>PDA bez klávesnice</strong> - prakticky totéž, jako chysté telefony, jen s tím rozdílem, že nemívají vestavěný mobilní modul. PalmOS, PocketPC jako operační systém. </li>
<li><strong>notebooky</strong> - zpravidla bez mobilního modulu, ale lze je rozšířit přes PCMCIA nebo propojit infra/bluetooth s mobilem. Osobní jen v kufříku, do kapsičky je nestrčíte, ale prakticky nulové problémy s datovou i softwarovou kompatibilitou. </li>
</ul>
<p>
Nokia z této produktové řady uspokojivě ukousla první čtyři roviny - a navíc je sama definovala a nemá v nich velkou konkurenci. Jenže souboj mezi chytrými telefony, tedy zařízeními, které mají mírně oškubané funkce oproti PDA, ale mají integrovaný mobil, není vybojován. Obě uživatelské skupiny jsou pevně zakopány ve svých pozicích - jedni tvrdí, že funkce smartfounu jsou dostatečné a integrace je lepší, než tahat dvě zařízení, druhá skupina zase říká, že je lepší si vybrat PDA i mobil podle své chuti a propojit obojí přes bluetooth. Pravdu mají obě skupiny, Nokia ale pokrývá jen jednu, tu druhou pouze z poloviny. A toho si Nokia všimla. </p>
<p>
Před rokem, když Nokia uváděla 6600 také nenápadně změnila Series 60 na verzi 2.0 - ta odstraňovala některé problémy první verze (z hlediska omezené funkčnosti), především přidala přímou podporu XHTML přes TCP/IP, podporu grafických koprocesorů a 3D, ale také jiných rozlišení obrazovek. Nedávno jsem v nějaké Nokia vývojářske presentaci viděl screenshot textového editoru pro Series 60, měl větší rozměr, než běžný smartfoun, říkal jsem si, co za tím bude. </p>
<p>
Asi není pochyb o tom, že myšlenky v Nokii se směrem nějakého PDA zařízení ubírají. Nokia nedávno představila bluetooth klávesnice QWERTY, které lze připojit k Series 60 telefonům, takže není těžké si představit dva směry - Series60 zařízení s větším displejem a vestavěnou klávesnicí, kterou bude možno doplnit o tuto full-size klávesnici přes bluetooth. Možná něco na způsob starších Psionů Revo/MX, jen s tím rozdílem, ze klávesnice půjde otočit tak, aby se zařízení dalo držet jednou rukou a klepat do dotykového displeje (tomu už Nokia neunikne).</p>

<div class="rightbox"><img src="/wp-content/uploads/20040702-smartdisplay.gif" alt="Chytrý displej - tenhle je od společnosti NEC a je založený na Microsoft řešení" width="335" height="240" /></div>
<p>
Nebo něco jako <strong>&quot;chytrý displej&quot;. </strong>Chytrý displej je zařízení, jemuž stále více věřím - pod tento název ale zatím shrnuji to, co Microsoft dozděluje do dvou větví - na <strong>smartdisplay</strong> a <strong>TabletPC</strong>. Podle mne hlavní výhodou chytrého displeje musí zůstat fakt, že je docela lehce přenosný a hlavně kdykoliv připraven k použití. Máte ho na stole, klepnete na displej a okamžitě vám naběhne - ne že bude dvě minuty bootovat, jako klasická Windows. Ihned můžete na web, ihned k poště. </p>
<p>
Microsoft obojí řeší jinak. Smartdisplay se připojuje v podání Microsoftu přes bezdrát (WiFi) k domácímu počítači a v podstatě je jen jeho vzdáleným monitorem, ačkoliv s nějakou základní vlastní inteligencní. Oproti tomu TabletPC je plnohodnotné PC s vlastní edicí Windows XP, které má v sobě paměťové médium, může pracovat bez pomoci počítače, má rozpoznávání znaků a i nějakou klávesnici. Nevýhodou je cena. </p>
<p>
Nokia by mohla koncepci chytrých displejů podkopat jako správný sapér. Jeho Series60 běží na dostatečně levných procesorech, má podporu web klienta Opera, email klienta da další potřebný software včetně videa. Nokia postupně zvládla bluetooth i WiFi a tím by byla schopna představit chytrý displej pro domácí použití, který může nahradit velký počítač. Představte si dotykový displej, připojení do netu přes WiFi, bluetooth propojení na mobilní telefon nebo externí klávesnici. Kdykoliv připraven k použití. Může ležet na stolku se záložkou televizního programu, můžete si na záchodě pročíst poštu nebo vtipy. Za cenu MS SmartDisplay dostanete autonomní řešení, které je dost jednoduše ovládatelné na to, aby ho mohl v základních funkcích používat opravdu každý, je ale dost výkoné na to, aby se dalo upgradovat a vyhovělo i náročnějším uživatelům. </p>
<p>
Dalo by se namítnout, že proti této myšlence hovoří dvě fakta: </p>
<p>
1) Series 80 je nokiácký systém určený k obsluze těchto zařízení. Nokia by použila jej. Nemyslím si to. Pro Series 80 existuje méně software, než pro Series 60, navíc jde o mírně složitější systém a bez podpory dotykových displejů. Jistě, to lze napravit, ale podpora Series 60 dává větší smysl - je více vývojářů.</p>
<p>
2) Nokia se nikdy nepustila do zařízení, která nemají mobilní modul. Ani to není docela tak pravda - vyrábí satelitní dekodéry a přijímače. Navíc toto může brát jako další doplněk pro své mobilní telefony. A pokud nechce, aby jí celý segment PDA bez vestavěného mobilu utekl a nesl peníze konkurenci, něco nabídnout bude muset. </p>
<p>
A takový chytrý displej by dával smysl. Což neznamená, že se někdy objeví na trhu... </p>
