---
ID: 1522
title: >
  Má město stavět vlastní
  telekomunikační infrastrukturu?
author: Patrick Zandl
post_excerpt: ""
layout: post
oldlink: >
  https://www.marigold.cz/item/ma-mesto-stavet-vlastni-telekomunikacni-infrastrukturu
published: true
post_date: 2005-02-11 07:39:00
---
	<p>Přesně na tohle se mne, jen trochu jinými slovy, ptal včera jeden
novinář v souvislosti s oznámením městské části Praha 5, že zpřístupní
WiFi síť zdarma na svém území. Je to adekvátní otázka: má či nemá město
(či v tomto případě jeho část) stavět telekomunikační infrastrukturu?
Nesupluje tím obchodní aktivity někoho jiného?<br />
<br />
Sám jsem si včera odpověděl kladně, respektive tak, že stavět ji může.
Tak, jako město staví lavičky, chodníky, osvětlení, tak se může
rozhodnout, že postaví telekomunikační síť a dá ji za svých podmínek,
třeba i zdarma, k dispozici. Není to ostatně poprvé, WiFi sítě nabízejí
města jako Prostějov nebo Kladno, byť v omezených lokalitách.
Telekomunikační infrastruktura ve městě také není novinka, třeba
PragoNet byl podobný pokus, jenže místo bezdrátů se tahaly kabely,
město na tom prodělalo hromadu peněz a ještě rádo firmu střelilo
soukromníkovi. Praha 5 se v tomto zjevně poučila a síť nechala
outsourcovat, navíc od počátku ji považuje za dobročinnou aktivitu a
nabízí ji zdarma. Celá síť (prý 10 hotspotů, neověřeno) stála řádově 2
miliony Kč. Na czfreeneťáka hromada peněz, pro městskou pokladnu
bakšiš, cena pár nových laviček. <br />
<br />
Co z toho Praha 5 bude mít? Píárko, lepší dojem občanů – alespoň těch,
kteří internet používají. A co na to řeknou ti, kteří na Praze 5 svoji
WiFi síť provozují, jak to nadchne lidi jako Deu? Moc ne. Co naplat,
zdarma je zdarma. <br />
</p>