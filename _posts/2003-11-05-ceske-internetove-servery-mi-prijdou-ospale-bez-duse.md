---
ID: 641
title: 'České internetové servery mi přijdou ospalé, bez duše&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/ceske-internetove-servery-mi-prijdou-ospale-bez-duse
published: true
post_date: 2003-11-05 11:55:00
---
<p>
<BR>Už delší dobu mi přijde, že české technické servery, jsou nějaké chcíplé. Většina z nich se snaží držet krok tak maximálně s tiskovými zprávami výrobců a operátorů, o nějaké vlastní aktivitě nemůže být příliš řeči. </p>

<p>
<STRONG>Začít můžeme Lupou</STRONG>. Zajímavé články Marka Antoše na téma internetového trhu zmizely úplně už před dávnou dobou stejně jako další známější jména, jejichž nositelé si uměli vyškrábnout něco zajímavého (pánové Kopta a Zeman především). J. Peterka je na Lupě v roli stálého Telecom zpravodaje a číst každý den článek o ADSL a ISDN je přeci jen trochu únavné, zvláště když vývoj v této oblasti je minimální. Alespoň za to ale díky. Kromě Peterkových článků mi přijde, že koncepce Lupy jakožto serveru o internetu už vymizela a publikuje se všechno, co se podaří sehnat. </p>

<p>
Živě na tom není ani <STRONG>Živě.cz</STRONG> - většinu materiálů tu dělají přejaté články a je podle mne evidentní, že Cpress si Živě nechává jen jako marketingový kanál - zajímavé Hlavenkovy analýzy se tu objevují zřídka, větší témata se rovněž schovávají do časopisů. </p>

<p>
Budiž, dalo by se namítnout, že výpočetní techniku ani internet tolik nesleduji a třeba mi uniklo, že se nic zajímavého neděje. O to méně to chápu v telekomunikacích, kde vím, že se neustále něco zajímavého děje a přitom se to na serverech nijak neobjevuje. </p>

<p>
Příkladmo ono CDMA-450 Eurotelu. Dramaticky jsem sice vylíčil, jak se to náhodou prosáklo v poslední době, ale už jsem nedramaticky nekomentoval, že o tom prakticky všichni věděli minimálně od srpna, jen to nikomu nepřišlo dost zajímavé téma na to, aby to napsal. Článek se přitom zařadil mezi na Mobil.cz nejčtenější články poslední doby, hned za nové telefony Nokia. </p>

<p>
Stejně tak mne zaráží, že žádný server nezaujala agónie jednoho z největších nezávislých distributorů mobilů. Přitom na každé párty, na každém setkání, kde je někdo z telco, se všichni škodolibě ptají, za kolik mega v tom zahučí Nokia, kdy to praskne a koho to stáhne pod vodu. Co je na tom fáma a co pravda? Nezaujalo to za ty měsíce nikoho. Mobil.cz o tom nepíše, Marek Lutonský z MobilManie by mne ujistil, že to by jejich čtenáře nezajímalo, MobilMag a GSM4u už jedou vyloženě jen tiskové zprávy jako novinky operátorů a sem tam nějaký nový mobil, v případě GSM4U i software. MobilTest rovněž. Co na tom, že agonie tohoto distributora mimo jiné znamená to, že prakticky neseženete méně žádané příslušenství, protože byl v podstatě jediný, který měl skladem plný sortiment - zkuste si obejít pár obchodů a sehnat držák na HF pro Nokia 6800, v ceníku ho má každý, ale skladem nikdo. </p>

<p>
Chápu, že problém je v tom, že většina redakcí se hodně "zeštíhlila". <STRONG>Nejsou lidi</STRONG> a tím také chybí prostor pro práci se složitějšími a časově náročnými tématy, kvůli kterým je třeba někam zajet nebo chvíli telefonovat. Přeložit tiskovou zprávu a okomentovat ji, je podstatně pohodlnější a snadnější, než lačnit po původních tématech. Jenže tím se také vytrácí atraktivnost těch serverů - nejdříve pro čtenáře, pak i pro inzerenty. </p>

<p>
Je to do jisté míry <STRONG>bludný kruh, který se těžko rozetíná.</STRONG> Na taková témata potřebujete lidi a na lidi peníze a na peníze inzerenty nebo dobře utajenou tiskárnu cenin ve sklepě. Ve světě se to řeší všelijak - například zpoplatněným obsahem nebo drahým časopisem za relativně vysokou cenu, ale se slušnými informacemi - tedy s tím, že za informace platí čtenář, ne inzerent a podle toho jsou také určeny čtenáři, ne inzerentovi. U nás toutou cestou jde prakticky jen Inside.</p>

<p>
Jde o moji utkvělou představu ospalosti českých internetových médií, nebo si toho všímáte také?</p>
