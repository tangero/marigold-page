---
ID: 1908
title: 'Zajímáte se o&nbsp;BBF?'
author: Noname
post_excerpt: ""
layout: post
oldlink: >
  https://www.marigold.cz/item/zajimate-se-o-bbf
published: true
post_date: 2006-01-09 19:38:59
---
<p><strong>Noname píše:</strong> Minulé články o BBF sklidily rozporuplné reakce, až jsem o tom pak přestal publikovat vůbec. Chtěl jsem původně psát detailně, k čemu budou primárně dotace určené, dát návod (možná i vzor) na vyplnění žádosti, na co si dávat pozor atd., ale za ty nadávky mi to nestálo, kdo chtěl, mohl si zavolat na MIČR, nebo to zvládl sám, takových bylo 300, takže to evidentně šlo.</p>



<p>Jak víte, podávání už bylo uzavřeno, nyní hodnotíme. Byly vyřazeny projekty, které nesplňují formální žádosti, nyní jsme vyřadili asi polovinu zbylých projektů, které byly z rozhodnutí výrazné většiny vyloženě špatné (poškozují konkurenční prostředí, neřeší "rozšíření vysokorychlostního připojení v ČR", atd.). Zbývá celkem rozumný počet projektů, které tento týden hodnotíme, příští týden se pak z toho udělá finální nabídka.</p>

<!--more--><p>Ne, nebudu zde rozebírat jednotlivé projekty, stejně by většina nadávala, protože každý chce vždy něco jiného. Hodlám psát až o projektech, které vyhrají a rozebírat proč vyhrály, možná dělat rozhovory s autory, psát o daném řešení atd. Jak už jsem za těch pár měsíců pochopil, v diskusích se ozývají jen ti co protestují a to podle některých výzkumů až 10× častěji, než ti co souhlasí.</p>

<p>Dotace jsou navíc něco, kde dostane peníze jen každý šestý (odhad), který žádal, navíc je další několikanásobek firem, které by danou problematiku byly schopny řešit, a třeba i levněji a lépe, ale nezažádaly a jestli se nám daná věc líbí, tak prostě budeme vybírat z existujících projektů, ne proto že jsou dokonalé, ale protože jsou nejlepší co na stole leží. A je-li jich na stole více, pak vybíráme ty nejzajímavější, nejlevnější a nebo prostě ty které nás nejvíce oslovily (tedy třeba ty nejlépe napsané).</p>

<p>Takže je zcela jasné, že u takových článků budou desetinásobky komentářů ve stylu "a proč jsem to nedostal já", "vždy já bych to zvládnul o 30% levněji", "investice do tohohle je blbost" ... a nevím jestli na to mám nervy.</p>

<p>U předchozích článků byly názory, že dotace jsou a priori nesmysl, bohužel nikdo nechtěl na to téma diskutovat. IMHO jsou dotace opravdu relativně špatné řešení, přesto někdy nejlepší možné. Já vidím dotace jako účelovou investici státu, která se mu dříve či později vrátí. V obci kde není dostupný levný internet musí místní úřad, knihovna a další státní "firmy" platit vysoké poplatky za povinné připojení k internetu, je vyšší nezaměstnanost a nižší vzdělanost, nelze pracovat vzdáleně, místní podniky i soukromníci nemohou najít přes internet odběratele či výhodnější dodavatele atd.</p>

<p>Stejně tak nový broadbandový obsah může přilákat k internetu lidi, kteří si přes něj nyní maximálně přečtou e-mail, nové aplikace jim mohou ušetřit spoustu času a práce (peněz), např. v komunikaci se státní správou. Marketingové akce toto vše pomohou popularizovat.</p>

<p>Naše republika je ve všech těchto oblastech zatím velice zaostalá, dotace, které stát prostřednictvím BBF zpětně dává, tvoří méně než čtvrtinu daně z přidané hodnoty, kterou tento obor ročně generuje. Nelze tedy očekávat bůhví-co, naším cílem je celou oblast hlavně "nakopnout" a ukázat zejména místním samosprávám a zaostalejším oblastem, k čemu vlastně internet využít a jak jej co nejvýhodněji do obce zavést.</p>

<p>Takže zpět k otázce v titulku - chcete být o BBF nadále informováni, třeba zde na Marigoldu, jestli bude fungovat? Určitě budu psát do technických časopisů / e-zinů, nicméně jsou informace, které se nehodí do strohých odosobněných článků, kde autor musí zůstat zcela nezaujatý.</p>
