---
ID: 1852
title: Svět za zrcadlem
author: Patrick Zandl
post_excerpt: ""
layout: post
oldlink: >
  https://www.marigold.cz/item/svet-za-zrcadlem
published: true
post_date: 2005-10-19 10:45:19
---
<p>Asi znáte Lewisovu Alenku za zrcadlem. Krajina za zrcadlem je pro nás symbolem jiného světa. Světa, který na první pohled vypadá skoro stejně, ale řada věcí tam funguje jinak. Objevujete je, zkoumáte, pokud jste se odhodlali zrcadlem projít. Pokud ne, stojíte před zrcadlem, dumáte nad svým světem a nemáte odvahu projít rámem, abyste poznali onu jinakost, o níž si čtete v dílech mystiků. </p>

<p>Mac je pro peckaře tím Světem za zrcadlem. Rámem procházíte v okamžiku, kdy se na monitoru objeví místo zprohýbaného okenního rámu modrá usměvavá tvář, znak Mac OS. A pak už jste v jiném světě, který je podobný jen na ten nejpovrchnější pohled. Chvíli se po něm procházíte a vidíte, že je jiný, ale jiný k lepšímu. Otočíte se a díváte se skrze rám zpět, odkud jste přišli. Znovu je to svět, z vašeho pohledu teď svět za zrcadlem, jenže ne ta krajina divů a zázraků, z které jste přišli. Víte, že před sebou máte jíné problémy.  Asi tak podobně, jako Alenka - jestli si čokoládu máte dávat do kelímku nebo do kornoutku. Vidíte problémy, které jste nechali za sebou. </p>

<p>Ve Světe za zrcadlem čtete jiné servery. Ty vaše staré nepíšou o Macu, ale o PC a najednou nevíte, proč byste si měli číst o PC. Nečtete staré diskuse, protože se na nich lidi baví o PC a najednou k tomu nemáte co říct. Nezajímá vás, kolikrát se musí rebootovat, aby konečně systém pochopil, že jste opravdu chtěli provést změnu nastavení. Stahujete jiné programy, protože ty staré na PC nefungují a co více, často ani stejný výrobce nedělá verzi pro Mac. </p>

<p>Zato vám řada jiných lidí v úplně jiných diskusích ochotně doporučí seznamy úplně jiných programů, o kterých zjišťujete, že fungují a vypadají lépe, než ty na PC. Najednou vás nezajímají spory, proč ti kteří webdesigneři neoptimalizují stránky pro jiné prohlížeče, než pro MSIE, protože to MSIE, který vy používáte, stejně stránky mrší tak důstojně, že je to vlastně jedno a používáte raději Safari, o němž si ti na druhé straně zrcadla myslí, že je to nástroj pro evidenci opic v pralese. Jste za zrcadlem a tu jinakost nemůžete jinak pochopit, než si ji prožít. </p>

<p>Máte úplně jiné problémy a zcela jiné potřeby.</p>

<p>I ten torrent používáte jiný. </p>

<p>Jen jedno zůstalo. DivX a XviD, styčné body s Druhou stranou. </p>

<p>Doporučuji vyzkoušet. I když možná je potřeba, abyste spíše než bohatí statky hmotnými oplývali statky duševními. Bohužel to nejde vždy ruku v ruce a to bohužel platí na obě strany. </p>

<p>Ptali jste se na výkon a stabilitu. Dobrým výkonnostním testem je pro mne ripování DVD, protože je to po pravdě jediná výpočetně náročná operace, kterou s počítačem dělám, psaní v texťáku, surfování, email, IM, fotky atd to vše najednou neberu za náročné. Mac Mini ripoval stejné DVD se stejným nastavením o 20% času déle, než Ditino docela nadupané PC na dvojnásobné taktovací frekvenci a s papírově silnějším vším okolo včetně ceny. Jenže PC jen ripovalo, na Macu jsem při tom i pracoval. Jediné, co na ripovači (HandBrake) u Maca mate, je nadhodnocený čas odhadu. Když mi ponejprv napsal, že DVD ripne za dvanáct hodin, omývali mne. Nakonec z toho byla čtvrtinka. Ještě to budu muset poštelovat a pak publikuju srovnání. Máte nějakou jinou reálnou aplikaci, kterou byste chtěli porovnat? Ne výkonnostní testy, ty jsou poněkud na prd.  </p>

<p>Co se podpory češtiny týká, chystám na to téma nějaký větší článek, protože je to zajímavé téma. Pro mne je naprosto uspokojivě vyřešena, mám dostatečný výběr pracovních nástrojů pro text i tabulky včetně DOC/XLS kompatibility. Jen podotýkám, že jsem si záměrně nevybral počeštěný operační systém, takže mám menu v angličtině a němčině. Slovník pro kontrolu pravopisu samozřejmě v češtině mám.
</p>

<p>PS: Tady se <a href="http://www.chomat.net/articles/pavel-kout-jabka-po-krk">přiznává Pavel Kout, proč s Macem končí</a> ;) </p>
