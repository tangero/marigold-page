---
ID: 2130
title: >
  Sundejte ty černý huby, zavolal na
  celý Karlín
author: Patrick Zandl
post_excerpt: ""
layout: post
oldlink: >
  https://www.marigold.cz/item/sundejte-ty-cerny-huby-zavolal-na-cely-karlin
published: true
post_date: 2007-07-29 21:19:39
---
Abych byl přesný, zavolal to z pátého patra domu na nejrušnější Karlínské ulici náš administrátor sítě. Už je to řada let. Musel řvát, protože jsme stáli dole u náklaďáku a vykládali. Smůlu měl v tom, že vůkol procházela hlídka policistů, kteří se rozhodli zakročit proti tomu odpornému rasistovi, který provokuje celý Karlín, jenž v Praze už tehdy neslul zrovna rasovou vyvážeností. 

Málem z toho tehdy chudák administrátor dostal flastr a od té doby používá striktně českou nomenklaturu a tak místo <em>huby</em> říká <em>rozbočovače</em>. Auto jimi bylo naložené až po strop a museli jsme rychle vykládat, protože jsme jich měli dost a před těmi téměř patnácti lety to bylo hodně drahé zboží. Horká novinka pro desetimegové sítě. Nakoupili jsme černé, ty šly do racku a pak bílé, ty šly do kanceláří, kde se nedostalo zásuvek nebo jsme byli líní je přidělávat. 

Ostražité hlídce jsme ten zádrhel vysvětlovali pěkně dlouho. Nechtěli nám to věřit. Nakonec je udolala tautologie, když jsme jim osvětlili, že jejich předpoklad rasistického podtextu vychází pouze z toho, že pro ně je černá huba pejorativní a rasistická. A tedy rasistický problém je u nich, nikoliv u nás. A navíc jsou nahluchlí, protože musel řvát "haby" anžto tak se to vyslovuje íngliš. Nakonec si admina pouze zapsali, ale dá se předpokládat, že dnes je na seznamu rasistů jen pár kolonek pod Miroslavem Sládkem. 

Podobné rasistické lovy prožívají čeští novináři posledních několik měsíců. Tu a tam na některého politika či rádobypolitika (bez určení pohlaví) vyplave, že měl nějakou rasistickou hlášku. Politik se následovně vymlouvá na přílišnou znalost latiny (zpravidla myslivecké), když má více kuráže nebo už je důkaz příliš zjevný, tak říká, že to prostě je tak a že opálení občané průkazně dělají větší brajgl. Rasismus je zjevně v módě a podle sobotní MF Dnes to bude i tahák dalších předvolebních kampaní. V jakém slova smyslu? Budou se politici předhánět v ostrých prohlášeních nebo v hledání systémových řešení? Na to první lze vsadit, na to druhé méně. Poslední rasistický výrok našich politků je starý pár dní, systémové řešení naposledy nabízel zastupující říšský protektor, než mu to Kubiš zeširoka rozmluvil. 
<!--more-->

Psát o rasismu bude holt v módě. Hezky se to bude novinářům keckat. Oproti ujetému slovíčku ve vášně diskuse se článek píše hezky v teple a klidu a kdyby přeci jen argument sklouzl na rasově šikmou plochu, editor či šéfredaktor všechno zapasuje, než vydání odskotačí do rotačky. Jenže kolik z těch absolutně nerasistických novinářů je bytostně přesvědčeno, že parkovat auto na Karlínském náměstí u parčíku je automaticky pojistnou událostí? Kolik z nich by si vybralo cikána za kolegu, když by se o místo ucházel spolu s tradičním kavkazským typem? A kolik z nich mělo v redakci, doma nebo v hospodě hlášky neslučující se s rasovou etikou, když se ukázalo, že ti zavalení zlodějíčkové pod halou kladenské Poldovky byli cikáni? Kolik z nás si pomyslelo, že to je typické: cikáni šli krást, uřízli traverzu, jenže protože nedochodili osmitřídku, tak jim nedošlo, že ta traverza drží střechu a že působením gravitace výše zmíněná střecha přesune své těžiště? Rychle jsme soudili, jak by ne. Všichni, bez rozdílu. I já jsem se ušklíbl, když jsem v televizi viděl občana - bratra to zavaleného. Nahlas bych to neřekl. Protože nejsem rasista. Ale co si budeme povídat, bílému by se to... co by se mu to? 

<h3>Ponořte se do vlastního podvědomí</h3>

Pokud se pohybujeme ve sféře vědomí, je snadné nebýt rasistou. Pokud sestoupíme do podvědomí, je to s naším rasismem mnohem horší. Vzpomněl jsem si kdysi na testy, které jsem před drahnými lety programoval na počítači. Ještě v Turbo Pascalu. Testy se jmenují se IAT a jejich základní fintou je, že testují vaše podvědomí. Vytáhnou z něj, jak se na věc skutečně díváte. Ne to, co si myslí vaše vědomí, ale co je ve vašem podvědomí. Je to nesmírně zajímavá věc. Tehdy jsme je zpracovávali pro výzkum náboženství a moderních sekt. Ale na rasismus se hodí stejně dokonale. 

Jak IAT funguje? Je to jednoduchý test, v němž rozřazujete pojmy do kategorií. Pro jednoduchost se většinou volí dvě kategorie. Například máte kategorie <em>Dobré</em> / <em>Zlé</em>. A sérii slov, které rozhazujete do jedné z těch kategorií podle toho, jakou asociaci ve vás vzbuzují. Slovo <em>Pracovitost</em> hodíte do <em>Dobré</em>, <em>Lenost </em>do <em>Zlé</em>. Je to jednoduché a rychlé. 

Pak stačí test rozšířit na spřažené kategorie. Máme dvě kategorie, které se jmenují <em>Běloch - Zlé</em> a <em>Cikán - Dobré</em>. Všimněte si, že ty asociace jdou poněkud proti srsti. Jako běloši bychom asi zvolili opačné spojení, tedy Běloch-Dobré. Jenže právě tenhle kříž ukáže, co je ve vás. Úkol je stejný. Zařadit slova do kategorií. Finta? Už to není zdaleka tak snadné, jako to bylo u jednoduchých kategorií. Pořád se našemu podvědomí chce přiřadit Pracovitost do skupinky Běloch, jenže v ní je také Zlé - a tam Pracovitost asi nepatří. Vládu nad vyplňováním dotazníku musí občas převzít vědomí a opravit podvědomý příkaz hodit Pracovitost k Bělochovi přes to, že je to stejný chlíveček, jako Zlé. 

Jak se test vyhodnocuje? Podle reakční doby. Tam, kde musí korekci provést vědomí a vystrnadit rychlý úsudek podvědomí, je reakční doba testovaného (měřená počítačem na milivteřiny) řádově dvojnásobná, i delší. Pokud spěcháte, prostě se spletete, protože formulář vyplní vaše podvědomí. Formulář má přitom z hlediska obecně přijímaných poznatků jen jedno správné řešení, takže je snadno vyhodnotitelný. 

IAT o vás neříká, že jste rasista třesoucí se na otevření vlastního koncentráku, ale spíš ukazuje, jak hluboko jsou ve vás některé předsudky zakořeněné. Ukazuje na stav společnosti. A z vlastní zkušenosti mohu říct, že je hodně předurčující. Není dokonalý, ale dá se na něm stavět. 

Našel jsem si <a href="https://implicit.harvard.edu/implicit/demo/selectatest.html">IAT testy na internetu</a>. Dal jsem si rasový test, určený pro černé a bílé. Nežiju v černošském kontextu, ale stejně jsem v podvědomí rasista, říká IAT. I když jen lehký rasista... 

Bylo by ovšem fér, kdyby každý novinář, který se snaží kafrat o rasismu, každý ten mudrc, který nejlíp ví, jak se společnost k rasismu má chovat, projel ten samý test. Abychom viděli, co je v jeho podvědomí. Co nám on vkládá neviditelně do článků. 

<a href="https://implicit.harvard.edu/implicit/demo/selectatest.html">Zkuste si to sami</a>. Pozor: je potřeba znalost angličtiny, český test IAT jsem nenašel.