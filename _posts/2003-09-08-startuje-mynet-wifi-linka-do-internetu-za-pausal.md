---
ID: 491
title: 'Startuje MyNet &#8211; WiFi linka do internetu za paušál'
author: Patrick Zandl
post_excerpt: ""
layout: post
oldlink: >
  https://www.marigold.cz/item/startuje-mynet-wifi-linka-do-internetu-za-pausal
published: true
post_date: 2003-09-08 10:53:00
---
<p>
Právě svojí oficiální tiskovou zprávou odstartoval projekt MyNet společnosti TSGCom nabízející připojení do internetu skrze vlastní WiFi síť a to za velmi rozumných cenových požadavků. <STRONG>Linka o rychlosti 64 Kb/s vyjde bez DPH na necelou pětistovku měsíčně</STRONG>, pokud nechcete platit paušální poplatky, můžete vyzkoušet nabídku předplaceného přístupu v ceně 1 Kč za 1 MB přenesených dat. V ceně služby je email adresa a prostor pro webové stránky. <A href="http://www.mynet.cz/index.php?subject=94" target=_blank>Ceník je zde</A>.</p>

<p>
<STRONG>Síť MyNet se dá použít i k telefonování</STRONG> a to za paušální poplatek 88 Kč měsíčně a ve špičce do pevné sítě za 1,8 Kč/min, na mobil pak za 4,50 Kč/min. Volání v síti MyNet a do sítě Fayn je zdarma, což trochu napovídá tomu, že řešení bude společné - ostatně na webu jsou i Fayn loga. Kompletní <A href="http://www.mynet.cz/index.php?subject=95" target=_blank>ceník telefonování je zde</A>. </p>

<p>
Jediným problémem, jak už tomu tak bývá, je<STRONG> pokrytí.</STRONG> Hotspot Lokátor na stránkách zatím nefunguje a tak o pokrytí se lze zatím domnívat pouze z krátkých zpráv na stránkách: pokrytí by se mělo týkat rozhodně Českého Krumlova a v Praze Opatova a Barrandova. Požádal jsem provozovatele o podrobnější seznam pokrytí a až (či pokud) ho pošle, zveřejním ho tu. </p>

<p>
<STRONG>Chcete provizi z provozování WiFi sítě?</STRONG></p>

<p>
Dalším zajímavým produktem řešení zvané <STRONG>MyNET iBOX</STRONG>. Tento produkt umožní <STRONG>jednoduše zprovoznit svůj vlastní komerční přístupový bod</STRONG> ve své lokalitě pokud máte internetové připojení a začít nabízet služby sítě MyNET. Provozovatel dostává provizi z uživatelů hotspotu, jakou, to najde na stránkách podle toho, jaký program provozování hotspotu si vybere. </p>

<p>
Například v programu Obytná zóna určeném k pokrývání lokalit, kde lidé bydlí a kde chtějí nejspíše pevné připojení k internetu, dostanete za každý 1 MB dat přenesených zákazníkem přes váš hotspot rovných 40 haléřů (maximálně 400 Kč měsíčně z jednoho zákazníka). Pokud jde o zákazníka, který váš hotspot navštíví a nechce jej trvale používat, dostanete jen desetník. I tak to není špatné. Dostanete také 20 % ze zákazníkova účtu za telefonování a pokud byste do sítě MyNet sehnali reklamu, tak taky dostanete provizi (na tu bych se netěšil, reklama na netu se prodává zle). Podobně to pokračuje i u ostatních partnerských programů Veřejné místo a Kavárna. </p>

<p>
<STRONG>MyNet vypadá na zajímavou iniciativu v oblasti WiFi</STRONG>. Profesionálně udělané stránky, rozumná cenová politika postavená na pokrývání skutečných nákladů (k pětistovce za 64 Kb/s linku jsem se také dostal kalkulací), to všechno vypadá dobře. Pro úspěch je ale nutný dravý marketingový přístup a dostatek přípojných bodů. Snad se MyNetu zadaří. <EM>Zdroj: </EM><A href="http://www.mynet.cz/" target=_blank><EM>web MyNet</EM></A><EM>.</EM></p>
