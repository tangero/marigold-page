---
ID: 2239
author: Patrick Zandl
categories:
- Startupy
- Techcrunch
layout: post
oldlink: 'https://www.marigold.cz/item/jaky-byl-prvni-prazsky-techcrunch

  '
post_date: 2008-05-26 19:39:12
post_excerpt: ''
published: true
summary_points:
- TechCrunch Praha se konal na Zvonařce, autor bloudil, potkal Davida Grudla.
- Prezentace sponzorů (GoodData, Geeva, Wirenode, Ataxo, Newstin, Nelso, TechCrunch)
  byly zajímavé.
- Elevator pitch nabídl AbakoWiki a cestovatelský ontheroad.to, srovnatelný s Cestuje.org.
- Martin Snopek chystá novou verzi Linkuj.cz proti zaplevelování odkazy.
title: Jaký byl první pražský TechCrunch
---

V pátek se mi nakonec poštěstilo dorazit (už to jednu chvíli nevypadalo) na první český TechCrunch, setkání lidí kolem internetu pořádané pod záštitou webu TechCrunch. Už začátek byl zajímavý. Na iPhone jsem si v aplikaci Maps našel Zvonařku (cílová destinace), pak nejbližší parkoviště mimo ty debilní modré zóny, abych auto nemusel vyzdvihovat za dva litříky na odtahovce u Nuseláku. To se mi do večerního programu nehodilo. 

Drobná zrada: Zvonařka v Maps není TA Zvonařka, protože ta hospoda se jmenuje U zvonařky (ale to jsem ještě + už v tu chvíli nevěděl). Zjevně jsem nebyl sám, kdo na ten problém narazil, protože mne oslovil jakýsi mladík, že se přidá k mému hledání. Poté, co Maps + moje vzpomínky zklamaly, jsem využil klasickou navigační metodu, zeptal se paní a ta nám řekla, že je to za rohem. A bylo. Až v sobotu jsem zjistil z Twitteru, že ten mladík byl David Grudl, kterého jsem na akci hledal a nenašel...

Oficiální program nebyl přehnaně dlouhý. Začalo to presentacemi sponzorů, kteří akci zaplatili, z hlavy si vzpomínám na GoodData, Geevu, Wirenode, Ataxo, Newstin a samozřejmě Nelso + TechCrunch. Nebylo to špatné, protože většina lidí měla asi poprvé možnost užít si profi presentaci Romana Staňka poprvé a záměry ostatních taky stálo za to si poslechnout, nejsou to tak obecně známé a provařené firmy, jako běžní sponzoři, takže to bylo spíš zajímavé, než nudné (jako tyhle povinné reklamní bloky bývají). Jen ten Newstin jsem nepochopil, je to nějaký newsreader, ale tak přesocializovaný, že ani po třech klikách jsem to nepobral a z webu odešel, když jsem to zkoumal. 

Pak byl "Elevators pitch" - kdo chtěl, dostal dvě minuty aby mluvil o svém projektu. Pár se jich tu sešlo, zaujal mne <a href="http://www.abakowiki.cz/">AbakoWiki</a>, což má být wiki pro organizace, ale zatím se to jen programuje, takže zda mi zaujetí vydrží, ještě nevím, na webu je kulové vidět. Ostatní projekty jsem už podle slyšení znal, například Michal Bláha (ex-Atlas.cz) si pořád hraje se svým cestovatelským projektem  <a href="http://www.ontheroad.to">ontheroad.to</a> a už ho prý hodlá spustit. Má to hezky vyšmajchlované, tlačí na celosvětovost (angličtina) i když publikovat tam můžete v jakémkoliv jazyce. Jsou to blogy a zápisky z cest - třeba tady hezký cestopis z <a href="http://pavlis.ontheroad.to/">Jižní Ameriky</a>. V Česku by tomu chtěl konkurovat <a href="http://cestuje.org">Cestuje.org</a> - i to se na TechCrunchi představilo. Jsem na to zvědav, který koncept vyhraje: zda celosvětovost a prosazení se na celosvětovém netu, nebo lokální zaměření a čeština. 

Pak už mne veřejně presentované startupy přestaly bavit, takže jsem začal obcházet lidi a zjišťovat, co kdo zajímavého dělá nebo dělat hodlá, to je taková dobrá součást podobných akcí. Pár lidí se sice tvářilo vyplesknutě, když jsem se u nich zastavil a začal se ze zvědavosti ptát, zřejmě na to nejsme moc zvyklí. Dva mi dokonce řekli, že jejich idea je tak skvělá a úžasná, že mi ji nemohou prozradit a sdělí ji jen pod rouškou největšího utajení investorovi s penězi na prkně, protože jinak bych jim ji najisto ukradl. Na to se nelze, než zdvořile usmát, protože pokud ta idea nespočívala v tom, že pikolík nechal na záchodku prkenici s dnešní tržbou, lze jen těžko předpokládat, že se investor vydá do kopírování oné invenční myšlenky. Sám jich má dost a celé je to o lidech (ten dotyčný) a o penězích (ty má zase ten investor). Kdyby měl investor i ty lidi, tak si realizuje své skvělé idee, ne ty vaše ... atd atd :)

Nakonec jsem skončil u stolečku, kam se po různu trousili lidi a povídalo se o všem možném. Nápadů jsem slyšel hromadu a jestli jen desetina z nich bude realizována, hned bude na internetu celá řádka dalších služeb a bude to prima. A protože to nejde asi reprodukovat, tak jen heslovitě:

<strong>Martin Snopek</strong> se přiznal, že ví, že mu Linkuj.cz zaplevelují odkazy na nejvtipnější videa a že chystá novou verzi, kde hodlá podobným spamerům zatnout tipec. Už aby!

Roman Staněk se přiznal, že první betaverzi GoodData software pro business analýzu chystá na říjen. Zatím ukázal výjezd jedné sestavy, která byla hezká, ale nikdo ji nepochopil. To byl asi účel.

Ano, byli tam kluci z Google, poznali jste je podle toho, že měli trička Google. Chyták mohl být jen v jednom případě, kdy ne každý věděl, že Blogger patří Google, ale tričková definice platila. 

Tomáš Zeman byl ze sponzorské přednášečky o Wirenode nervozní, ale zvládl ji bravurně. Michal Bláha ho pak zpovídal, proč "mobilizují" internetové stránky a proč software na překopání obsahu z internetu pro mobily nenabízejí jako platformu. Tomáš ho ujistil, že to začli dělat. 

Miloš Enderle z Geewy si posteskl, že Google AdSense for Games by mu zjednodušilo monetizaci Geewa portálu. Je obdivuhodné, jak se konceptu her drží. Drobná úprava: už nejenom na mobilech, jako dříve, ale i jako webové hry pro občasné hráče. Jak je to s reklamou Novy do jeho her, jsem ho zapomněl vyzpovídat.

Jiřík vyprávěl, jaké je to dělat eshop pro zbrojařskou firmu a že největší problémy jsou s placením. Ne za jeho práci, ale PayPal prostě neakceptuje převod třiceti milionů dolarů ze Somálska. Nikdo z PayPalu tu nebyl, abychom to rozebrali a navíc situace s mistrem Becherem už popojela natolik, že bychom ho nenašli. 

Několik lidí se mne ptalo, co je pravda na tom, že od července budeme na Streamu vysílat čtvrtého Indiana Jonese. Mé vytrvalé zapírání si vysvětlili jako přiznání a původce fámy se mi nepodařilo do konce večera vypátrat. Ne, nebudeme.

Petr Mára byl zvědavý, kdy a jak bude pokračovat Lomítko. Když zjistil, že to je tajné tak, že sami nevíme, posmutněl. Prý byla naše hlavní chyba v tom, že jsme měli dobrý zvuk, takže nám je rozumět a lidi mohou polemizovat s tím, co říkáme. Něco na tom bude. 

Pavel Doležal z Ataxa měl kromě presentace <a href="http://www.webeena.cz/">Weebeny</a> další tahák: dva Mac Airy. To bylo štěstí, protože až na druhém počítači mu presentace naběhla správně. Ale byl bych se vsázel, že to byl normální MacBook, na čem to rozběhly, Airy jsem viděl až pak (a to jsem byl ještě čerstvý). 

Na četné emailové dotazy stran oné delikátní SMS aplikace s Tomášem svorně odpovídáme: ne, nemohli bychom podkladová data rozeslat ...

Z ještě podnětných rozprav vybírám: proč neexistuje na Českém internetu nějaký specializovaný a všeobecně přístupný affilate systém? Neuživil by se? Nebo je prozatímní nevyužívanost Google AdSense Doporučujeme známkou toho, že o to webmasteři na obou stranách nestojí?

Všechny ostatní nejmenované zdravím a děkuji za možnost s nimi promluvit pár slov. Fotky nejsou, chtěl jsem si popovídat, ne fotit.