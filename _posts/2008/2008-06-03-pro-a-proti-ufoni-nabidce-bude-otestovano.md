---
ID: 2245
author: Patrick Zandl
categories:
- Mobilní sítě
- Ufon
- CDMA
layout: post
oldlink: 'https://www.marigold.cz/item/pro-a-proti-ufoni-nabidce-bude-otestovano

  '
post_date: 2008-06-03 20:11:40
post_excerpt: ''
published: true
summary_points:
- U:fon nabízí mobilní telefon s voláním a SMS, ale bez internetu, MMS a roamingu.
- Ceny U:fona jsou nízké, blížící se nákladům, s voláním zdarma v síti.
- Technologie U:fona (CDMA) a frekvence omezují budoucí rozvoj a nabídku zařízení.
- Autor testuje U:fona a brzy zhodnotí jeho smysl pro různé uživatele.
title: "Pro a proti U:foní nabídce – bude otestováno"
---

Na start mobilní nabídky U:fona jsem čekal se zvědavostí. Osobně jsem moc nevěřil tradičnímu zaklínání regulátora a konkurenčních operátorů, že nejde o mobilního operátora a teď tomu nevěřím už vůbec. Ufon je z mého pohledu klasický mobilní operátor, protože se projevuje jevy, které ho podle mne mezi mobilní operátory řadí: prodává mobilní telefon, na který se lze dovolat a z něhož lze volat na jiná telefonní čísla přímým vytočením čísla (tedy ne přes nějakou spojovatelku). Lze ho použít k odeslání a příjmu SMS zpráv a mobil zvládá pohyb v rámci vymezeného regionu (ano, v tomto případě jde o handover). Proti "mobilnímu operátorovi" svědčí snad jen fakt, že nemá nějakou bumážku od úřadu, který ovšem téže firmě přidělil čísla z mobilního rozsahu 790 a to už počátkem roku 2007. Jak české: nejde o mobilního operátora, jen o firmu, která nabízí služby jako mobilní operátor :)

<a href="http://www.ufon.cz/cs/c/zakaznici/ufonuv-nonstop-mobil-tarify.htm">Nabídka Ufona zveřejněná včera</a> má své slabiny. K dispozici je jediný mobilní telefon nevalného vzhledu i výbavy, power-userům vyhovovat nebude, pro běžné uživatele by mohl být bez problémů. Ze služeb mobilní sítě je v nabídce jen volání všude možně, posílání/příjem SMS zpráv a to je tak vše. Nikde nic o přístupu k internetu (ačkoliv sám Ufon ho umožňuje i na téže síti, maje ve skutečnosti vlastně dvě: 1xRTT/EVDO), žádný telefonní záznamník, žádné PR SMS, MMS odloženy na neurčito, roaming taktéž. Za to jsou nabízeny vcelku lidové ceny, volání zdarma do sítě bez uživatelů a levně do sítí, kde uživatelé jsou. Obecně řečeno ceny jsou zhruba na úrovni nákladu a místy mírné marže. Fakt mírné. A marži tu představuje hlavně státní DPH.

Na jakékoliv hodnocení je příliš brzy. Najdete jistě řadu lidí, kterým nabízená sada funkcní bude vyhovovat, prostě proto, že dostačuje. Telefonování plus SMS ostatně může za cca 95% výnosů, takže ani z hlediska ARPU to není velká sebevražda. Otázkou spíše bude, zda se lidem chce do technologie, která je - řekněme si to upřímně - na vedlejší koleji. Ne snad, že by CDMA bylo mimo, ale ta frekvence, která je pro Ufona unikátní, spolu s počtem klientů, bude limitující pro ochotu výrobců nabídnout cokoliv dalšího.

V co jsem doufal: že Ufon nabídne telefon podporující pro hovory 1xRTT a pro data EVDO. Obojí zprovozněné má, ale data na 1xRTT, i kdyby službu Ufon zprovoznil, lezou na hlemíždích 153 Kb/s teoretického maxima, zatímco s EVDO by se dalo sahat po vyšších metách. To by byla kombinace, která by mne zaujala (jenže kolik je nás takových?) - dalo by se to tahat s notebookem... No, snad příště, až ukecají výrobce.

Abych to zkrátil: nevrhejte se do toho po hlavě. Start každé takové služby chce otrlé jedince, kteří prošlapou cestu zhruba tak, jako Paulusova šestá ke Stalingradu. Takže tomu dejte ještě pár dní, na webu jsem si objednal telefon, ten nulový tarif a až mi to přijde, dám vám vědět, pro koho a jaký má celá služba smysl ...

Jsem zvědavý, jak se ufouní služba vyrovná se specifiky takového klienta, jako jsem já.