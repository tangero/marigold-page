---
ID: 2236
author: Patrick Zandl
categories:
- Mobilní sítě
- Mobilní data
layout: post
oldlink: 'https://www.marigold.cz/item/datovanky-aneb-dobra-vule-k-pouziti-mobilnich-dat

  '
post_date: 2008-05-14 13:57:48
post_excerpt: ''
published: true
summary_points:
- České mobilní datové tarify jsou drahé a pomalé, zaostávají za Rakouskem.
- O2 nabízí HSDPA s rychlostí 512 Kb/s za příplatek, ale jen regionálně.
- Vodafone má nejhorší datovou nabídku, T-Mobile nabízí 4G s omezenou podporou.
- Autor používá O2 s 3G modemem, protože U:fon nenabízí dostatečnou rychlost.
title: Datovánky aneb dobrá vůle k&nbsp;použití mobilních dat
---

S mobilními daty je to u nás trochu na palici. Kdysi jsme byli země tahounů, ale ta doba je dávno pryč. Trochu s nevolí jsem pročítal včerejší zprávu, že v Rakousku zprovoznila Trojka rychlost 10 Mb/s na 3G s HSDPA. Mírně to brzdí menší dostupnost patřičných terminálů (většinou jde o modemy), ale třeba Huawei nedávno vydal update firmware a ovladačů pro i u nás prodávané HSDPA USB modemy Huawei E220, takže zvládnou rychlost až 7,2 Mb/s. Nenadskakujte radostí, k něčemu je to zatím jen u O2 a jen v případě, že si připlatíte. A i za ten příplatek 178 Kč (incl. VAT) se vyšplháte z klasické 3G rychlosti 384 Kb/s na 512 Kb/s, protože Eurotel (O2) prostě víc pro HSDPA nepouští. A to vynechávám fakt, že služba je "regionálně omezená" - pár měst a dost. 

U Vodafone je to totální průšvih, nabízejí jen GPRS/EDGE, ačkoliv HSDPA modemy vesele prodávají. Alespoň že tak - za dva roky je nemusíte vyhazovat. T-Mobile o něco zrychlil své 4G, jenže je to takový techno-skanzen. Papírově úžasná a perspektivní technologie, v praxi bez široké podpory. 

Pro firmy už je nabídka asi vcelku dostatečná (jsou "cenově flexibilnější"), jenže si představte problém majitele notebooku - freelancera: má notebook, mobilní telefon a chtěl by používat data mobilně. Nechce za to ovšem utratit hromadu peněz. Vysmátější jste, pokud máte O2: koupíte 3G telefon a propojíte si ho s notebookem a zaplatíte si paušál 653 Kč měsíčně. To je vcelku únosné. Pokud jste Praha, Brno, Ostrava, Ivanovy Vary, kde 3G běží.  

Když jste T-Mobilní, tak jste na tom hůře. 3G telefon vás připojí na úrovni GPRS/EDGE, rychlost se bude pohybovat kolem 50 Kb/s a to už je pro práci s dnešním internetem poměrně málo. Spíš opruz, než práce. Pro rozumnější použití si musíte připlatit alespoň 475 Kč měsíčně za připojení službou "Internet 4G" - pak máte linku 512 Kb/s a obstojné pokrytí. Zní to dobře, jenže jestli chcete používat internet i v mobilu, čeká vás další platba za ten: stovka nebo dvě za tarif Surf podle toho, zda používáte i POP3/IMAP a nevystačíte si s 50MB dat. Já osobně bych musel jít do SurfMail+ za 239 Kč měsíčně, protože na iPhone natankuju měsíčně mírně pod 100 MB přes GPRS - a to bych řekl, že jsem připojený pořád přes WiFi. Abyste tedy byli mobilní s notesem i s mobilem o rozumné rychlosti, vyhodíte u T-Mobile netriviálních 714 Kč měsíčně, podobný komfort u O2 vás vyjde o více jak kilčo dráže (832 Kč na HSDPA) - výměnou získáte mizernější pokrytí a možnost tahat s sebou jen jeden mobil. 

Poznámka: vyskytla se teorie, že u T-Mobile Internet 4G si můžete nechat aktivovat neomezená data na GSM kartu a zároveň používat 4G kartu za cenu 4G tarifu). To je pravda, ale nefunguje to u toho nejlevnějšího tarifu, jen u těch od 666 Kč (Internet Standard). Což se vyplatí, protože ušetříte asi padesátku oproti Surf-Mail a 4G Internet Basic.

U Vodafone si můžete hodit mašli, aby vás snadno našli. Datová tarifní nabídka Vodafone je bezkonkurenčně nejhorší a buďto zákazníci Vodafone data vůbec nepoužívají, nebo se firma bojí, že by to hapalo, kdyby začli. Nakonec nazřete, že nejlepší způsob jak u Vodafone používat data, je nepoužívat je, nebo přejít jinam. Za 200 Kč s DPH dostanete 15 MB dat ve 2,5G síti (porovnej se 100 MB u T-Mobile), za 650 Kč jste připojení neomezeně (= s běžným FUP trikem). Rychlost přenosu je použitelná jen z mobilu, na nic jiného to nestačí, 3G zatím stále v nedohlednu. Výsledek: z mobilu používat za ty dvě kilča, z notebooku koupit připojení jinde nebo to oželet. Kombinace <strong>Vodafone Na dlouho + T-Mobile 4G karta</strong> přijde na 674 Kč, to je sice mírně méně, než podobná kombinace u T-Mobile, ale také s menším prostorem na telefonu. Jestli máte smartphone, rychle přijdete limitu 15MB dat na dno. 

Poslední regionálně rozlezlejší variantou je U:fon, se všemi výhradami, co k němu můžete slýchat. Za Fofr internet dáte 594 Kč měsíčně, tedy o 119 Kč měsíčně více, než u T-Mobile 4G Basic, máte ale FUP 2GB týdně oproti 2GB měsíčně. Navíc U:fonův Axesstel MV110L je mírně kompaktnější, než IP Wireless 4G modem dodávaný T-Mobile, na druhou stranu T-Mobile má PCMCIA kartu kombinující 4G a GPRS/EDGE (modem 2G sítě a UMTS TDD nazývané 4G kombinovat neumí).

Vybrat si dobře je tedy oříšek. V praxi volíte mezi neperspektivními sítěmi a neperspektivními nabídkami, ať už fandíte komukoliv. Nejkompaktněji dopadnete u Eurotelu, ovšem s nejmizernějším pokrytím použitelně rychlými daty - vystačíte s 3G telefonem, což už je dnes běžná hračka. V závěsu je T-Mobile, kde kupujete IP Wireless techniku jinde nepoužitelnou, opět je třeba dát pozor na pokrytí, které není vždy dostatečné. 

O2 (3G, 384 Kb/s): 653 Kč měsíčně 
T-Mobile (GPRS+TDD): 714 Kč měsíčně (lepší pokrytí, vyšší rychlost)
Vodafone (GPRS+TDD od T-Mobile): 674 Kč měsíčně (malý limit pro data na mobilu, dva účty)
U:fon (EV-DO): 594 Kč měsíčně (jen notebook, nepřipojí mobil)

Co s tím? Ze strany koncového uživatele těžko něco. Pokud mobilní data potřebujete, dobře kombinujte, na <img src="http://www.marigold.cz/wp-content/uploads//1E4796D2-B949-49C5-9BD7-2E1DB1DA3CAC.jpg" alt="1E4796D2-B949-49C5-9BD7-2E1DB1DA3CAC.jpg" border="0" width="250" height="350" align="right" />technice i vyšších paušálech provaříte snadno tisícovky ročně, které na hlasu budete šetřit těžko. Chtělo by se mi teď prohlásit, že dlouhodobě je neudržitelné, v jakém stádiu rozvoje se u nás nachází 3G/HSDPA, ale bylo by to zbytečné. Trh uživatelů mobilních dat je v současné době odhadem u 200 000 zákazníků, kteří ale nemají jinou možnost, konkurence je v nedohlednu. Mobilní připojení se lidé učí obcházet tím, že navštěvují kavárny a prostory s WiFi, na stažení pošty skřípají zuby u GPRS, firmy opravdu potřebným zaplatí paušály a zařízení navíc. 

<strong>Jak jsem to vyřešil já?</strong> Nakonec jsem si koupil Huawei E220 a připojuju se přes O2 a 3G. Jen musím prohazovat SIM kartu, musím ji vyndávat z iPhone, ten nemá 3G. Do včera jsem uvažoval o tom, že bych počkal na U:fona a jeho mobil, jenže když se ukázalo, že půjde o frekvenčně upravený Ubiquam U400, který nabízí jen CDMA rychlostí 153 Kb/s, tak jsem od těchto nadějí upustil. Ostatně, kdo ví, jak to s jeho hlasovými službami bude co do spolehlivosti. I když, pro tu srandu... :)