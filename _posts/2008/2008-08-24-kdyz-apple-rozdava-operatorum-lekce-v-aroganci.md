---
ID: 2268
author: Patrick Zandl
categories:
- Apple
- iPhone
layout: post
oldlink: 'https://www.marigold.cz/item/kdyz-apple-rozdava-operatorum-lekce-v-aroganci

  '
post_date: 2008-08-24 10:32:11
post_excerpt: ''
published: true
summary_points:
- 'iPhone zaujal tři skupiny lidí: nadšené, lhostejné a kritické.'
- Apple arogantně vnutil operátorům své podmínky prodeje iPhonu.
- Podmínky Applu zahrnovaly fixní ceny, prodejní postupy a vzhled prodejen.
- Operátoři s podmínkami Applu souhlasili, i když to znamenalo ústupky.
title: Když Apple rozdává operátorům lekce v aroganci …
---

iPhone šílenství proběhlo i u nás a to přibližně stejně, jako všude jinde, kdy komentující se rozdělili na tři skupiny: první iPhone zaujal a reportuje o něm. Druhou nezaujal a je jí fuk. Třetí má potřebu zvěstovat svou pravdu, jak je to mizerný telefon a kdo ho kupuje, je appleovce. Hezká psychologická sonda, ale k ničemu jinému to v praxi není. Sami se zařiďte podle sebe: jděte, telefon si vyzkoušejte. Neuvažujte o něm, pokud se potřebujete přes telefon připojovat z počítače na internet nebo pokud vás dráždí bluetooth určený jen pro připojení sluchátek. Nebo pokud nevyžijete bez hardwarové klávesnice. Zbytečně byste si otrávili život. 

Ale o tom jsem psát nechtěl, o tom bylo napsáno mnoho a čtenáři Marigoldu jsou doufám natolik rozumní, aby věděli, že nákup telefonu je individuální záležitost, kdy každému vyhoví něco jiného. Chtěl jsem psát o lekcích, které Apple rozdává. V aroganci. Tentokráte hlavně operátorům. Což je pro zákazníka operátorů osvěžující, neboť operátoři tentokráte pijí vlastní meducínu. 

Jak si myslíte, že probíhalo jednání Apple o dodávce iPhone 3G pro české operátory? Tak, jako s jinými dodavateli mobilů: Apple pošle ceny, dostane pohrdavou odpověď, návrh na poloviční množství za třetinovou cenu a požadavek na hromadu úprav, především pak na přidání dvaceti log do menu a na kryt telefonu? I kdepak. Bylo to tentokráte mnohem jednodušší. Apple se ukázalo být stejně arogantní prase, jako jsou ve vyjednávání běžně čeští operátoři. 

Apple operátorům předložilo své podmínky a to dosti komplexní. A jasně sdělilo, že podmínky jsou konečné, nejsou předmětem vyjednávání a lze je buďto akceptovat a iPhone 3G koupit, nebo odmítnout a telefon nenabízet. Jediným ústupovým bodem byly legislativní požadavky vycházející ze zákona (například ve Francii maximální hlasitost sluchátek), ale i ty v míře omezené: například dva roky požadované záruky Apple vyhodnotil tak, že on poskytne jeden a druhý je na operátorech. Na jakékoliv úpravy Apple hned řekl ne: nebudou žádná loga v menu, žádná na telefonu, nic na krabici, dokonce i vypnutí anglického opravování textu Apple měl odmítnout s tím, že pro tak malý trh odebírající zhruba tolik telefonů, jako německá Bochum, se s tím dělat nebude. Vypínání anglických oprav, které je mimochodem při psaní v češtině velmi nepříjemné, tedy buďto udělali operátoři ve vlastní režii, nebo tam prostě není a český text se opravuje (zatím nevím, co a u koho je pravda).

Podmínky se týkaly samozřejmě i ceny, ta byla fixní a v koncové nabídce zákazníkům šlo spíše o to, kolik na telefonu operátor prodělá. I proto jsou prvotní nabídky nedotovaných telefonů tak nepříjemné: vycházejí prostě z nákladové ceny, za kterou telefon Apple prodává operátorům. 

Nejvíce mne rozesmály požadavky na prodej telefonu. Těmi se vysvětluje, proč telefon nemají všechny prodejny operátorů, protože Apple striktně předepisuje podmínky prodeje a mezi ně patří i minimální vzdálenost jiných výrobků od iPhone, způsob výzdoby prodejny a také způsob, jakým se telefon prodává. To obnáší úpravy prodejny, nároky na velikost prodejní plochy, pokud se zde mají prodávat i jiné telefony a služby operátora. V Americe prostě nebývají na některé krcálky našich operátorů zvyklí a Apple kvůli nám prodejní manuál předělávat nebude. 

Nejde jen o plakáty v prodejně. Jde také o způsob, jakým se telefon prodává. Apple dodává manuál prodeje, v němž přesně předepisuje způsob, jakým se telefon zákazníkovi ukazuje a prodává, včetně odpovědí na nejrůznější otázky. Tyto "Prodejní argumenty" samozřejmě nejsou zcela neznámou věcí, dělají to i ostatní výrobci, ale jejich dodržování nijak nevyžadují, je to spíše na úrovni FAQ. Od Apple jde o předepsaný postup, který nutno dodržet. I třeba v tom, že telefon nabízený zákazníkovi, jenž se nerozhodl, se mu ukazuje v dlani v úrovni pasu, aby musel mít hlavu skloněnou pokorně před nabízeným zbožím. 

Operátoři na podmínky přistupovat nemuseli. Mohli se dobrovolně rozhodnout. Nemuseli mít iPhone v nabídce. Vzpomeňte si na to, až budete stát ve frontě u operátora a slečna vám bude vysvětlovat, že to, co chcete a co je banální, není možné (například nerozdávat vaše mobilní číslo telemarketérům). Snad to bude alespoň malá náplast :)