---
ID: 2226
title: 'Setkání TechCrunch proběhne v&nbsp;květnu v&nbsp;Praze'
author: Patrick Zandl
post_excerpt: ""
layout: post
oldlink: >
  https://www.marigold.cz/item/setkani-techcrunch-probehne-v-kvetnu-v-praze
published: true
post_date: 2008-04-25 06:34:37
categories: [Techcrunch, Startupy]
---
Tohle je milý husarský kousek. Setkání lidí kolem internetu TechCrunch <a href="http://www.techcrunch.com/2008/04/24/crunchgeartechcrunch-meet-up-in-prague-may-23/">proběhně 23. května v Praze</a>. A to je věc, která stojí za pozornost, protože narozdíl od nejrůznějších konferencí, je tohle zcela neformální setkání, kde máte šanci přijít a potkat se s lidmi z "velkého internetu" na všech možných stranách oceánů (taky všech možných).

Setkání TechCrunch pořádá stejnojmenný a velmi renomovaný blog TechCrunch založený  Michaelem Arringtonem v červnu 2005 (ano, Marigold je starší :). Přirovnání k Marigoldovi není tak od věci, píše se tam o spoustě zajímavých věcí kolem internetu a kdo umí anglicky a internet ho zajímá, tak tam alespoň jednou za čas zavítá. To je také důvod, proč setkání TechCrunche bývají zajímavá: prostě tam vždy narazíte na lidi, se kterými stojí za to si popovídat. A kromě toho se tam neplatí vstupné, je to prostě v nějaké hospůdce, tam vlezete a bavíte se s kým chcete. 

Zažil jsem jedno takové setkání v Barceloně, kam dorazil další z významných postav TechCrunche John Biggs. Potkal jsem tam asi dvacítku lidí, většiny z nich jsem se stihl vyptat na to, co dělají a většinou to bylo hodně zajímavé, protože dělali něco, o čem jsem netušil, že jde. Co třeba portál o sociální zodpovědnosti firem? Geolokační hra pro mobily, která se na konec roku spustí na německém trhu. Portál pro automatické refinancování hypoték (ve Španělsku) atd. Bylo to zajímavé, akorát nezvyklé v tom, že bylo potřeba za každým přijít a ptát se ho, co dělá. Všichni odpovídali rádi, ale to, že to nemělo pevně danný program mne chvíli mátlo :)

Zvažte to. Příležitostí k setkání s lidmi z cizojazyčného internetu bývá málo a je to tedy něco jiného, než Open Coffe. Přitom kontakt s "internetem tam venku" potřebujeme jako sůl, se mi občas zdá. K nám většinou zavítají markeťáci velkých firem a krmí nás powerpointovou moučkou, ze které na mne už občas leze nemoc šíleného investora. Takže změna přijde vhod. 

Místo a čas setkání bude upřesněno, uvažuje se Restaurace Zvonařka a večer. Fórum k tomu vzniklo <a href="http://www.facebook.com/event.php?eid=11585164222">i na Facebooku</a>, já ještě budu reportovat a dorazím tam.