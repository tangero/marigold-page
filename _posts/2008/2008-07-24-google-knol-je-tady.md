---
ID: 2262
author: Patrick Zandl
categories:
- Google
layout: post
oldlink: 'https://www.marigold.cz/item/google-knol-je-tady

  '
post_date: 2008-07-24 13:48:56
post_excerpt: ''
published: true
summary_points:
- Google Knol, encyklopedie/platforma, byla uvolněna po stížnostech na její nedostupnost.
- Knol se zaměřuje na praktické problémy, na rozdíl od encyklopedických hesel Wikipedie.
- Autoři Knol článků si volí stupeň spolupráce a práva šíření díla.
- Editor Knol je uživatelsky přívětivější než editor Wikipedie.
title: Google Knol je tady
---

Samozřejmě je to náhoda, ale vtipná. Pár dní poté, co jsem si postěžoval, že <strong>Google Knol</strong> po roce od oznámení stále není, ho Google uvolnil a najdete ho na <a href="http://knol.google.com">knol.google.com</a>.

Nejprve, o co jde. Knol má být encyklopedie, všeobjímající vědění nebo spíše publikační platforma pro všechna možná témata, která by někoho jiného zajímala. Na první pohled to vypadá podobně, jako Wikipedia, ale už na ten druhý pohled na samotný web zjistíte, že je to jiné. O dost. 
<!--more-->


Google Knol zatím obsahuje především medicínská hesla (respektive jiná jsem nenašel). Podívejte se například na toto <a href="http://knol.google.com/k/noshir-mehta/tooth-pain/iQYfUduC/CE-dcg#">věnované bolesti zubů</a>. Jde o velmi výpravný článek s obrázky, dobře strukturovaný, s fotkou autora. Z porovnání s anglickou Wikipedií vyplývá, že Knol se (zatím) zaměřuje spíše na praktické problémy, zatímco Wikipedie na encyklopedická hesla. 

Knol má několik zajímavostí a odlišností od Wikipedie. Tak předně si můžete vybrat stupeň spolupráce na tématu. Zmíněná medicínská hesla jsem všechna našel uzavřená, nemůžete do nich přispět svou změnou, můžete jen napsat do komentářů, takže heslo vlastně odpovídá článku, editovat ho může jen autor. Můžete ale nastavit také moderovanou spolupráci, kdy návrhy oprav musí autor schválit nebo zcela otevřený model, kdy editovat (a hned se zobrazí) může kterýkoliv knolista (v praxi kdokoliv s Google Účtem).

Nastavit také můžete práva šíření vašeho díla a to na Creative Commons (varianty volné pro komerční šíření nebo jen nekomerční) nebo zda jsou všechna vaše práva vyhrazena. Můžete si nechat na své Knoly přidat AdSense a získávat výdělky z reklamy. 

Zatím to vypadá zajímavě, ale moc jasná mi není politika vůči neanglickým jazykům. Cvičně jsem zkusil přidat kus textu o UMTS, <a href="http://knol.google.com/k/patrick-zandl/struktura-st-umts/6jec9w6ooix6/2#">najdete ho zde</a>. Článek se uložil, v podmínkách služby o jiných jazycích nic není, ale přes webové vyhledávání se nenajde. Považoval bych za rozumější, kdyby šlo článek označit jazykovou verzí... 

Moc hezky je udělaný editor - ten se opravdu povedl a proti Wikipedii je to nebe a dudy. 

Tak mnoho štěstí, Knole. Když budeš fungovat i pro české autory, zkusím to :)