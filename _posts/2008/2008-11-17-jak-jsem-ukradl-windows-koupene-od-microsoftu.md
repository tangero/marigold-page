---
ID: 2315
author: Patrick Zandl
categories:
- Microsoft
- Příběhy
layout: post
oldlink: 'https://www.marigold.cz/item/jak-jsem-ukradl-windows-koupene-od-microsoftu

  '
post_date: 2008-11-17 19:14:30
post_excerpt: ''
published: true
summary_points:
- Autor instaloval Windows XP na iMac pro aktualizaci GPS map.
- VMWare a Parallels vyžadují Windows XP SP2, které autor nemá.
- Warez verze Windows XP SP2 neakceptovala autorovo sériové číslo.
- Autor se ptá na legální řešení problému s aktivací Windows XP.
title: 'Jak jsem ukradl Windows koupené od Microsoftu

  '
---

Je to jen osobní povzdech, malá frustrace po dvou zbytečných hodinách práce. Nic vážného nečekejte. 

Mám nového iMacka doma, starého v práci jsem předal při svém odchodu.  A tak jsem na něm v poslední době instaloval veškerý software, co používám. A narazil jsem na zajímavý problém končící ve smyčce. 

Potřeboval jsem aktualizovat mapy v GPS od Navigonu. Aktualizaci lze provést jednoduše softwarem, který běhá jen pod Windows. Takže bude potřeba instalovat na iMacka Windows. To je lehké, na to mám legální licenci VMWare i Parallels Desktop, takže jsem se do toho dal. 

Lehké to je teoreticky. Praktický problém je v tom, že v práci jsem instaloval z nového CD se servis packem 2. Doma mám ovšem jen původní Windows XP bez service packu, tak, jak jsem je v roce 2002 koupil, když je Microsoft uvedl na trh. Připomínám, že jsem si koupil plnou verzi, ne žádný OEM, abych si to mohl přenášet z počítače na počítač. Až do roku 2006, kdy jsem platformu Windows prakticky opustil, mi full verze dobře sloužila. 

Zádrhel je na snadě: WMvare i Parallels podporují až CD se Service Pack 2 a vyšší. To já ovšem nemám. Vcelku legitimní řešení je si takové CD vytvořit z původního CD, což jde snadno pod Windows, ale nikoliv na Macku. První nekonečená smyčka je tady. 

Volím tedy další variantu. Dívám se po warez verzi Windows XP v přesvědčení, že je to přípustné řešení: stáhnu si ISO verzi Windows XP SP2 a nainstaluju si ji. Warez verze je z rapidshare záhy doma i v patřičné jazykové verzi, jenže další malér: neakceptuje moje seriálové číslo. Adam objasňuje: Microsoft mezi tím stihl s/n číslování změnit, bo mu došla čísla a tak číslo ze starého CD na nové použít nemůžu, ačkoliv jej mám. 

Po konzultaci s Googlem a Adamem mi nezbývá, než zadat warez sériové číslo, protože bez "správného" sériového čísla Windows nenaistaluji. Pak už jde všechno hladce, instalace proběhne, jen na Windows Update nemám s nelegální licencí odvahu. 

Nyní malá hádanka do pranice: <strong>jak se celá situace dá vyřešit?</strong> Myslíte, že když zavolám na infolinku Microsoftu a prokážu se legální instalací, že mi vygenerují nový CD key? Nebo mi pošlou nové CD? Nebo mne pošlou někam? 

(Pozor, není to OEM, mám nárok na profi radu MS infolinky).

Nebo pomůže, když podle různých návodů změním sériové číslo ve Windows na své legální? Akceptují to? S reaktivací na hotline jsem smířen, protože před tím byla XP instalována na naprosto jiný počítač, takže to asi bude protestovat instalovat se automaticky. 

Nebo u mne zítra zabuší pánové od Policie s udáním od BSA, seberou mi počítač a půjdu bručet, protože kromě dvou legálních Windows XP mám nainstalované jedny nelegální, což je čin nepříliš vzdálený od vraždy?

Je nějaké jiné řešení?

Přemýšlím, kde jsem v celém postupu udělal chybu. Chtěl jsem toho tak moc? Chtěl jsem něco nestandardního? Je chybný můj právní výklad, že když mám CD s Windows XP bez SP2 a SP2 je zdarma při dalším stažení, tak bych mohl mít rovnou i SP2 při instalaci? Nebo je to prostě jen jeden z případů, který se nedá standardně řešit a uvidíme, zda půjde vyřešit nestandardně? Kde jsem postupoval špatně? 

PS: Perlička na konec. Když po dvou hodinách všechno proběhlo, jak má a já spustil Navigon Fresh, abych si zaktualizoval mapy ve svém Navigon 7110, všechno se propojilo, já všechno odklikal, odsouhlasil, aktivoval, všechno to krásně šlapalo. Až do momentu, než mi program ohlásil, že musím dát do GPS SD kartu s kapacitou alespoň 2GB, protože aktuální mapy se na stávající kartu nevejdou. 

A tomu už žádné čachry se sériovými čísly nepomohly :)