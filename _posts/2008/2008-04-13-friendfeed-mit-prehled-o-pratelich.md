---
ID: 2221
author: Patrick Zandl
categories:
- Startupy
layout: post
oldlink: 'https://www.marigold.cz/item/friendfeed-mit-prehled-o-pratelich

  '
post_date: 2008-04-13 20:07:52
post_excerpt: ''
published: true
summary_points:
- FriendFeed spustili v roce 2007 bývalí zaměstnanci Googlu a získali investici 5
  milionů dolarů.
- FriendFeed funguje na principu dobrovolného sdílení aktivit uživatele na internetu.
- Uživatelé FriendFeed mohou sledovat aktivity přátel a komentovat je přímo v aplikaci.
- FriendFeed nabízí jednoduchou integraci s e-mailovými účty pro vyhledávání a pozvání
  kontaktů.
title: FriendFeed, mít přehled o&nbsp;přátelích
---

Není to tak dávno, co jsem tu v rámci novinek psal o webu <a href="http://www.spokeo.com">Spokeo.com</a>, který umožňuje sledovat, co vaši přátelé zrovna dělají na webu, tedy kam nahráli fotky, kde napsali co na blog atd. FriendFeed je něco podobného, ale jiného v principu. V poslední době je o něm také více slyšet a myslím, že stojí za to ho zmínit samostatně. 

<img src="http://www.marigold.cz/wp-content/uploads//6F9F9BAE-C165-48CA-A54A-692E5FD84D1C.jpg" alt="6F9F9BAE-C165-48CA-A54A-692E5FD84D1C.jpg" border="0" width="225" height="69" align="right" /><a href="http://www.friendfeed.com">FriendFeed</a> spustila koncem roku 2007 skupina lidí dříve pracujících pro Google. Což byl dost možná i jeden z faktorů, proč získali tolik pozornosti médií: proč by odcházeli z ráje zvaného Google, kdyby neměli excelentní ideu, ptají se místy i dost nepokrytě média. Koncem února 2008 získali na svůj projekt i něco hmatatelnějšího, než uznání médií: investici 5 milionů dolarů. 

Jak už jsem řekl, je tu podstatný rozdíl od Spokeo nebo dalších podobných služeb jako  <a href="http://www.zoolit.com/">Zoolit</a>, <a href="http://www.mylifebrand.com/">MyLifeBrand</a> nebo <a href="http://www.fuser.com/">Fuser</a>. Vlastně je FriendFeed podobné Twitteru, s ním je také často srovnáváno a jestli byl rok 2007 označován za rok Twitteru ve web aplikacích, pak rok 2008 má být údajně webem FriendFeedu. Zatímco Spokeo znamená, že služba sama prohledává všechny možné komunitní weby, zda tam někdo z vašich přátel něco nepáchá, FriendFeed na to jde opačně. Sami hezky naboznujete, které služby používáte a vaši přátelé vlastně sledují to, co kde děláte, podle toho, co jste sami zadali. FriendFeed má rozhraní pro většinu velkých amerických komunitních serverů a co je novinka, má také API, díky němuž mohou majitelé menších serverů vytvořit vlastní rozhraní do FreindFeedu. Samozřejmě pro případ, že nevystačíte s nadstavbou v podobě standardních formátů typu RSS. 

<div style="text-align:center;"><img src="http://www.marigold.cz/wp-content/uploads//Picture 101.png" alt="Picture 10.png" border="0" width="450" /></div>

Uživatelé služby FriendFeed si vás mohou přidat mezi sledované a vidí, jak jste aktualizovali vámi zadané zdroje. Například jaký máte statut na Google Talku, jaké máte nové záložky v Del.icio.us nebo nová videa na Youtube či změny oblíbených písniček na Last.fm. A opačně zase můžete vidět vy je. A taky můžete komentovat, co dělají tak, že oni i ostatní vaše komentáře uvidí. Můžete okomentovat post na blogu přímo na FF, místo abyste ho komentovali přímo na blogu, to jsou kouzla ... :)

Tento jednoduchý princip fungování uvádí řadu komentátorů včetně mne v rozpaky. Oproti Spokeo.com totiž FriendFeed očekává, že někdo dobrovolně nabonzuje, kam nějak přispívá. Jenže internet překvapuje. Sám jsem se do FF zaregistroval někdy počátkem roku a dneska jsem se domníval, že tu mám odkazy tak na dva svoje zdroje, kde nějak participuji. Skutečost je taková, že jsem našel a vyplnil osm zdrojů, které na sebe v podstatě dobrovolně práskám. Inu, lidé na sebe zhusta práskají rádi - čím více, tím lépe to vypadá, že na internetu fungují. Snadno se tedy může stát, že FriendFeed bude nakonec úspěšnější, než programátorsky složitější a náročnější Spokeo - pravě proto, že je jednodušší. 

Když jsem u té jednoduché vlezlosti: pokud máte email účet na službách jako Gmail, Yahoo, AOL nebo Hotmail, stačí zadat svůj login a heslo, naimportuje se váš adresář a prohledá se, zda uživatelé nepoužívají FF. Když ano, můžete si je jednoduše přidat, pokud ne, můžete je pozvat. Jednoduchá a praktická vlezlost. Pokud se pod dojmem tohoto článku do služby registrujete a jste v mém adresáři na Gmailu, dostanu o tom automaticky avízo a mohu si vás přidat mezi sledované. A vy mne naopak. Takhle se generují propojení, takhle snadno to jde. Jak jinak by si mne také mezi své zdroje přidal Roman Staněk, než že mu to vlezle Zandla nabídlo a zase tolik čechů tu službu neodhalilo :)

O FF by se dalo ještě chvíli psát. Má řadu funkcí, můžete si vytvořit virtuální osoby, k nimž vyplníte sledované zdroje - to pro lidi, kteří FF nepoužívají a přitom je zde chcete sledovat. Můžete sledovat statistiky zdrojů, které vytváříte, viz obrázek mých aktivit... 

Tady je například graf mých činností na internetu. Snadno zjistím, že nejvíce bloguji, poté blogy sleduji přes Google Reader (vskutku, každý den při jízdě v MHD), používám Delicious a na fotky Picasu. 

<img src="http://www.marigold.cz/wp-content/uploads//BECA9075-A9D2-4E2C-A1F9-CBAD3965E8E8.jpg" alt="BECA9075-A9D2-4E2C-A1F9-CBAD3965E8E8.jpg" border="0" width="415" height="200" align="right" /> 

Jak to vypadá s mým profilem, <a href="http://friendfeed.com/tangero">se můžete podívat zde</a>. 

Přichází závěr článku a s ním i prostor pro komentáře. Nejdříve ten můj. Jistě vás napadne, že je to blbost. Proč byste měli sledovat, co dělají vaši kamarádi a známi po internetu. Že ta služba celá k prdu jest. Ano, jako celý internet, opravdu k prdu jest. Pokud byste se mne zeptali, pro koho tato služba je určena, pak bych odpověděl, že pro nikoho. Leda by někdo na internetu komunikoval s jinými lidmi, známými, přáteli - a občas na něm ukládal i něco, co by jeho přátele a známé mohlo zajímat. Jestli do této množiny patříte, zkuste FF i Spokeo a uvidíte, co vám bude vyhovovat. Jestli ne, je zbytečné nad tím špekulovat a nadávat, co je to za další kravinu na netu. 

Jen je dlužno konstatovat, že vzhledem k nárůstu návštěvnosti to asi tak plonková služba nebude. Jen přemýšlím, zda by mělo smysl pro ni vytvořit rozhraní i do českých služeb. Co takový Stream.cz - že by lidé šmírovali, na co tam jejich kamarádi čučí, nebo co tam nahrávají? :)