---
ID: 2206
author: Patrick Zandl
categories:
- Spam
layout: post
oldlink: 'https://www.marigold.cz/item/sofistikovane-ospamovan

  '
post_date: 2008-03-03 09:24:27
post_excerpt: ''
published: true
summary_points:
- Autor kvůli pracovnímu vytížení a nemoci objevil nový český spam.
- Spam na Chronomagu propagoval eshop s hodinkami Guess a Wenger.
- Komentáře byly cizelované, gramaticky chybné a psané ze stejné IP adresy.
- Autor bude spam mazat a preferuje partnerský program pro eshopy.
title: "Sofistikovaně ospamován"
---

Minulý týden byl týden plný bojových událostí, nenadálých zvratů a akcí hodných pár facek. Podle toho také dopadl, nic jsem nestíhal. Už ani odpovídat na emaily. Skončilo to horečkou a ležením v posteli. A při té příležitosti jsem procházel administraci serveru a všimnul jsem si nového sofistikovaného druhu spamu v češtině. A teď trochu morálního "co s tím".

Takže popořádku: na Chronomagu, serveru věnovanému hodinkám, se objevil diskusní příspěvek pod článkem o hodinářích od písmene G s připomínkou, že tu není hodinářská firma Guess. A detailně vylíčil, jak ženě tyto hodinky koupil a že je koupil na jednom českém obchodě. Na příspěvku mne zarazilo několik věcí. Tak především byl literárně příliš cizelovaný, ale s gramatickými chybami. Málokdo píše do diskuse takový příspěvek z voleje, leda by si ho připravil předem, ale pak už nestačil na gramatiku. Zdůvodňování ve stylu <em>"protože mě nebaví chodit nakupovat do obchodů ( fronty a tlačenice )"</em> je prostě na běžného diskutéra výjimkou. Mrkl jsem se na IP adresu odesilatele a tu máš čerte kropáč, záznam vedl na jméno jednoho z největších českých eshopů. Neuhodli byste - shodou náhod i toho, na kterém dotyčný nakupoval. 

Nejdřív jsem to pustil z hlavy, jenže za chvíli přišel další podobný komentář. Tentokrát ve článku o vodotěsnosti hodinek někdo (jiné jméno, jiný freemail, stejná IP adresa) odkazoval na hezké Wengery s ponorem do 1000 metrů. Quartzové. Co říct na příspěvek ve znění <em>"Takové s velkou vodotěsností mají taky tady, ale tak hluboko bych asi neplaval…"</em> A týž shop. 

Otázka je, co s tím. První komentář jsem byl ochoten propustit smířlivě s tím, že holt si koupil hodinky u zaměstnavatele, protože jinak by ho v práci neviděli rádi. U druhého už jsem zapochyboval. U ostatních nepochyboval spam filtr, který je vymazal sám a za mne. 

Resumé? Budu to vymazávat. Chronomag má něco jako partnerský program pro eshopy a firmy živící se hodinařinou, kdy za pár stovek ročně můžete psát do speciálně určených fór své firemní nabídky a nemusíte s tím prudit lidi, kteří to číst nechtějí. 

Chápu, že pro provozovatele je výhodnější vydávat se za řadové čtenáře, kteří referují o něčem, s čím byli spokojeni a že nejde o těch pár blbých stovek, ale z mého pohledu je to prostě podvod. Zbytečně to bude jen dělat problémy s důvěryhodností uživatelské skupiny kolem serveru a serveru samotnému...