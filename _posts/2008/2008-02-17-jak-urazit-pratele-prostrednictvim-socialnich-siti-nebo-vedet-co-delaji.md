---
ID: 2204
author: Patrick Zandl
categories:
- Sociální sítě
layout: post
oldlink: 'https://www.marigold.cz/item/jak-urazit-pratele-prostrednictvim-socialnich-siti-nebo-vedet-co-delaji

  '
post_date: 2008-02-17 10:49:30
post_excerpt: ''
published: true
summary_points:
- Plaxo integruje sociální sítě a umožňuje automatickou aktualizaci kontaktů.
- Autor omylem označil kontakty za obchodní, což způsobilo rozhořčení.
- Spokeo agreguje aktivity kontaktů z různých sociálních sítí, ale nepodporuje české.
- Spokeo vyhledává velké množství informací, ale vyžaduje propojení kontaktů.
title: Jak urazit přátele prostřednictvím sociálních sítí (nebo vědět, co dělají)
---

Již nějakou tu dobu používám službu <a href="http://www.plaxo.com">Plaxo</a> - jde o americký server určený původně k uchovávání a aktualizaci obchodních kontaktů, v poslední době se ale rozhodli svést se na vlně zájmu o sociální sítě a přidali rozhraní přetvořené i na ostatní typy kontaktů. V poslední době do toho Plaxo pořádně šlape, v zahraničí a mezi pokrokovými businessmany i u nás je to dost používaná služba a někoho moudrého v Plaxu napadlo, že businessman netouží vést si odděleně business kontakty a přátele a také, že nechce, aby se to nějak směšovalo, což bylo doposaváde jedinou možností, jak obojí v Plaxu vést. 

Tak byl přidán socialnetworking na úrovní přátel a Plaxu se teď práší za kočárem. Novinkou se stala integrace ostatních komunit do Plaxa. Plaxo sleduje pro vaše kontakty, jaké aktivity vyvíjejí v rámci jiných komunit a například se dozvíte, zda přidali nové fotky na Picasu, co si hrají za hudbu nebo zda nemají nový příspěvek na blogu. K dokonalosti Spokea (bude o něm řeč za chvíli) to má ještě daleko, ale pro běžný přehled to postačuje, zejména když jste US citizen (Bloguje a další české sociální servery to nepodporuje).

<a href="http://www.marigold.cz/wp-content/plaxo.png"><img src="http://www.marigold.cz/wp-content/_plaxo.png" width="450" height="271" alt="Plaxo " title="Plaxo "  /></a>

Nu a jak urazit přátele prostřednictvím Plaxa? Povedlo se mi to nechtěně, ale vcelku snadno a masově. Další fintou Plaxa totiž je možnost importu stávajícího adresáře a například ten z Gmailu je podporován nativně, takže jen vyplníte email adresu a heslo, ono se to připojí ke Gmailu, stáhne to váš adresář a napíše, které lidi z vašeho adresáře používají Plaxo. S těmi se pak můžete propojit, což má výhodu od jiných komunit zřetelnou: pokud uživatelé aktualizují svá kontaktní data, dostanete je vy automaticky aktualizované také. A protože Plaxo má synchronizátor pro Mac (i Windows), synchronizují se mi kontakty přes Plaxo až do mobilu. Výhoda: mám je nejenom zálohované, ale u propojených lidí i aktuální. 

Podotýkám, že jsem k podobnému nasosávání informací z Gmailu opatrný, není to tak dávno, co se přehnala aférka se sociálním webem, který si takto nasosal data a pak všechny lidi obeslal vaší pozvánkou, že se na něj tutově musíte přijít podívat. Ale Plaxo považuji za důvěryhodné, takže jsem to provedl bez uzardění. 

Plaxo mne ujistilo, že našlo cca 120 kontaktů v Plaxu a zda je chci oslovit žádostí o propojení. A vykreslilo formulář, kde jsem pro každý kontakt měl zvolit, zda ho považuji za obchodní kontakt, za přátele nebo rodinu. Pointa už je asi zřejmá. Nechtělo se mi to celé procházet, takže jsem zaškrtl globální volbu Všechny kontakty jsou business a celé jsem to odeslal. 

Přišla mi asi desítka rozhořčených reakcí od lidí, které rozlítostnilo, že jsem je označil za obchodní kontakt a ne přátele. Omluvil jsem se, že tento podtext to opravdu nemělo. Dalších pár lidí si to prostě přehodilo ve formuláři, mně to v Plaxu přišlo ke schválení a bylo vyřešeno. 

Ponaučení: i sociální sítě mohou lidi pozurážet. Není to nakonec důkaz jejich sociálnosti?

A pokud svoje kontakty potřebujete zpracovávat, tak <a href="http://www.plaxo.com">Plaxo.com</a> je dobrá volba ... 

<h3>A nakousl jsem Spokeo</h3>

<a href="http://www.spokeo.com">Spokeo</a> používám zřídkavě, tak jednou týdně. Není to sociální síť, je to agregátor sociálních sítí. Spokeo slouží k tomu, abyste se podívali, co vaši přátelé dělají (a po netu to vystavují). Naimportujete si svůj seznam z Gmailu, AOL, Yahoo atd, své komunity z LinkedIn a třicítky dalších), vyberete si z toho nebo si ručně přidáte své kontakty a kamarády a ono to projde několik desítek komunitních služeb (žádné české) a ukazuje vám to, který váš kamarád kam přidal co za obsah - nové video na Youtube, nové fotky, nové příspěvky na blog, novinky v životopise na LinkedIn, nové záložky atd atd. 

Můžete sociální sítě nenávidět, opovrhovat jimi, ale je to docela hezké, protože jedním pohledem za týden zjistíte, co se kolem vašich kamarádů dělo. 

<a href="http://www.marigold.cz/wp-content/spokeo.png"><img src="http://www.marigold.cz/wp-content/_spokeo.png" width="450" height="344" alt="Spokeo" title="Spokeo"  /></a>

České služby si přidáte obtížně, nemají většinou žádné API, pokud mají RSS pro konkrétního kamaráda (většinou blogy), tak si prostě přidáte to RSS. 

Pozor na to: Spokeo vyšťárá neuvěřitelné množství věcí a služeb - fotky, hodnocení knížek, wishlisty, komentáře, spoustu toho spoustu. Jen je potřeba pospojovat kontakty pod jméno, protože často se stane, že člověk používá různou email adresu na různé služby. 

Osobně bych jako dobrého investičního partnera pro tuhle službu viděl NSA (sami mají lepší systém, ale ne tak krásně zpracovaný). :)