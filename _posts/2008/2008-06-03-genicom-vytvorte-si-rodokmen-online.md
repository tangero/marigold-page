---
ID: 2244
author: Patrick Zandl
categories:
- Rodokmeny
layout: post
oldlink: 'https://www.marigold.cz/item/genicom-vytvorte-si-rodokmen-online

  '
post_date: 2008-06-03 10:24:36
post_excerpt: ''
published: true
summary_points:
- Rodokmeny v Česku po komunismu ožívají, autor tvoří rodokmen Zandlů.
- Geni.com je vybrán pro jednoduchost, online spolupráci a grafický editor.
- Geni.com umožňuje pozvat příbuzné, přidávat fotky, časové osy a mapy.
- Geni.com umožňuje export dat ve formátu GEDCOM a sdílení na Facebooku.
title: Geni.com &#8211; vytvořte si rodokmen online
---

Jsa nachcípán, mám chuť podívat se na nějaké triviální téma. Co třeba rodokmeny? Napadlo vás někdy udělat si rodokmen rodiny a zjistit, kdo je ve skutečnosti ta "tetička" nebo "strýček"? Nebo dokonce jít do delší minulosti a zjistit, odkud pocházíte, zda se třeba náhodou váš prapraděda nejmenoval Václav a nezemřel v nějaké rvačce roku 1306 v Olomouci, z čehož byste mohli ledasco vyvozovat... 

Rodokmeny, rodopisy a celá genealogie u nás přes komunistickou éru živořila a až v poslední době to lidi i v Česku začíná více zajímat. U mne to bylo jednoduché, slíbil jsem na každoroční setkání Zandlů sestavit seznam za českou větev. A protože mi přišlo líto sesmolit to na ubrousek, hledal jsem něco komfortnějšího. Našel jsem řadu prográmků a webů, z důvodů jednoduchosti ovládání, síly možností a hlavně možnosti online spolupráce jsem si nakonec vybral <a href="http://www.Geni.com">Geni.com</a>.

Podotýkám, že na anglickojazyčeném internetu existuje řada webů věnovaných online tvorbě rodokmenů, které se různě snaží vyjít vstříc například tím, že mají přístup do starších vojenských záznamů a matrik, jenže jde o databáze z USA, takže pokud své předky nemáte v USA, moc vám tyhle funkce navíc nepomohou. Geni.com tohle (asi) nenabízí, zato je tu pohodlný grafický online editor, kde si můžete vytvářet strom příbuzných, automaticky se vám formátuje a osazuje fotografiemi. Oproti <a href="http://www.genealogy.com">Genealogy.com</a> mi Geni.com příjde hezčí a přehlednější, podobný problém jsem měl s <a href="http://www.famillion.com">Famillion.com</a>, jehož výhodou ale je, že můžete hledat lidi i v cizích profilech ... 

A co je hlavní výhoda, můžete k vytváření rodokmenu pozvat další lidi, pokud jsou to příbuzní, stačí jim vyplnit email do profilu a přijde jim pozvánka. Oni se tak mohou spolupodílet na vytváření rodokmenu například do částí, kde už si sami nejste jistí. Takhle jsem rozeslal pozvánky internetově vybaveným příbuzným a záhy se nám podařilo vytvořit docela impozantní rodopis čítající téměř dvě stovky jmen. A to se pohybujeme v přítomnosti nebo jen v nedaleké minulosti. 

Na Geni.com se mi líbí propracovanost a komplexnost. Promyšlenost. Navrhnout tenhle systém musel být docela záhul. Můžete tu vést nejrozličnější typy vztahů, můžete tu zapisovat i časové děje, které se pak zobrazují do časové osy. Nejde jen o data narození a úmrtí, ale třeba oddání, rozvedení, kdy kdo šel do školy a jiná pamětihodná výročí. Členové rodiny pak tyto informace mohou sledovat. Můžete také přidávat fotky, na fotkách můžete dokonce zvýraznit, kdo jde kdo - prostě obtáhnete tvář člověka, napíšete, kdo to je a ono to napíše, že vlevo je ten, vpravo onen. Velmi hezky udělané na to, že jde o online webovou službu. Geni.com může také odkazovat na váš profesionální životopis na Linkedin (ačkoliv ho neimportuje) a můžete sem přidat i nejrůznější kontakty na sebe. 

<img src="http://www.marigold.cz/wp-content/uploads/genicom.png" alt="genicom.png" border="0" width="450" height="238" />
<em>Takhle vypadá strom v Geni.com - uprostřed je strom, dole je náhled celého stromu pro rychlý posun, ale ten si normálně zobrazovat nemusíte. </em>

Časová osa se může promítnout i do mapy, takže se můžete podívat, kde kdo z vašich příbuzných žije, kde se narodil atd, samozřejmě v případě, že to lidé mají o sobě vyplněné. Právě k tomuhle je ta online spolupráce vhodná, lidé o sobě sami vyplní informace mnohem lépe, než byste to udělali vy sami. 

Další hezkou funkcí je přehled rodinných příjmení, kde mírně narazíme na českou zvyklost s -ová. Zandl a Zandlová prostě program bere jako dvě rodová příjmení. Naštěstí to nevypadá, že by to něčemu vadilo, rodové vztahy to bere podle toho, co jste zadali (třeba manželka) a ne podle příjmení. 

Data lze exportovat ve <a href="http://en.wikipedia.org/wiki/GEDCOM">formátu GEDCOM</a>, což je nějaký de facto standard pro výměnu genealogických dat. Taktéž je lze importovat, zatím jen tak, že vám vytvoří nový strom. Slučování genealogických stromů je obecně dost problém, nedivím se ani tomu. Prostě když vytvoříte dva nezávislé stromy, budete mít problém je spojit, sám jsem to naštěstí zkoušet nemusel. Geni.com se docela rychle vyvíjí, za ten rok, co ho používám, přidali řadu nových funkcí a dobře odladěných, takže snad se nepropadnou i s mými daty peklu. 

Data také můžete sdílet, nejenom tak, že se vaši přátelé mohou podívat nebo pracovat s vaším stromem, ale můžete si i vytvořit html kód, kterým vložíte svůj strom do facebooku, na svůj web nebo do řady dalších služeb. Ukazovat vám to nebudu, vyzkoušejte si to sami. 

Vyhledávat na Geni.com jde - můžete vyhledávat i v cizích profilech a stromech, ovšem uvidíte jen data, která lidé povolili, abyste viděli. Moc názorné to není, prostě vás musí napadnout, že je třeba přehodit roletku na vyhledávání ne ve vašem stromu, ale ve všech Geni.com profilech, kterých je mimochodem přes 15 milionů. Českých profilů je tu ale pravděpodobně minimum, typická česká příjmení mi to ukazovalo spíše v zahraničí. 

Web odstartovat v lednu 2007, má za sebou investici 11 milionů dolarů a na čem chce vydělávat, mi není jasné. Tedy, zatím nevydělává na ničem, do budoucna uvádějí příjmy z reklamy cílené na osoby. Tak jsem zvědav. 

Jestli sami máte nějaké genealogické zážitky a poznatky, klidně se o ně podělte v komentářích. Jsem zvědavý, jestli někoho také podobné věci zaujmou ...