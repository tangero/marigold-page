---
ID: 2281
author: Patrick Zandl
categories:
- 4G
- MObilní sítě
layout: post
oldlink: 'https://www.marigold.cz/item/drobky-clanek-na-lupe-a-z-prace

  '
post_date: 2008-09-10 18:42:42
post_excerpt: ''
published: true
summary_points:
- Lupa článek pojednává o vývoji 4G technologií LTE, UMB a WiMax.
- Stream nasadil novou CDN pro odbavování videí a seeking funkcionalitu.
- Autor se od července nepodílí na vývoji webu Stream.cz.
- Apple představil nové produkty, autor je zklamán absencí nových počítačů.
title: Drobky -  článek na Lupě a z práce
---

Na Lupě vyšel <a href="http://www.lupa.cz/clanky/datovy-triumvirat-4g-lte-umb-a-wimax/">můj článeček věnovaný vývoji kolem 4G technologií</a>, jako je LTE, UMB a WiMax. Je obsáhlejší, zájemcům o problematiku zejména ve světle <a href="http://mobil.idnes.cz/t-mobile-v-cesku-standardni-3g-sit-nepostavi-zameri-se-na-lte-pqz-/mob_operatori.asp?c=A080909_110519_mob_operatori_jm">posledního prohlášení T-Mobile</a> o vynechání 3G a přechodu rovnou na LTE (o tom někdy příště) jej doporučuji. Pod článkem do mne někdo hustí, že jsem nezalinkoval zdroj obrázků a tabulky (což nešlo, já to měl v mailovém PDF), ale že jsem pitomě přeložil Fractional Frequency Reuse jako "částečné znovuvyužití frekvencí", to dotyčnému nevadilo. 

Na Streamu se dokončilo nasazování nové CDN a zmiňuji to jednak proto, že si toho málokdo všimne a také proto, že je to vlastně jedna z posledních věcí, které vznikaly ještě za mne a Péti. CDN je síť starající se o odbavování provozu videí, u videoserveru uznejte věc podstatná. Jaký to má hlavní přínos pro normálního uživatele? Ten viditelný okamžitě je <strong>seeking ve videích</strong>, tedy možnost přetočit video i mimo tu část, co jste si už stáhli. U delších videí jako jsou pořady Primy je to prakticky nezbytné. Dlužno dodat, že funkci seekingu jsme sušili asi rok, jenže s původní CDN to vážně nešlo. Spolu s trvajícím zahlcením CDN Youtube směrem do českého internetu další bod pro Stream. K tomu přidejte flash přehrávač přepsaný do Action Scriptu 3 s podporou hardwarové akcelerace videa a máme přechod na HD video v základu hotový. Až na to, že na tom už se nijak nepodílím a pokud jsem si všiml, vývoj v tomhle ohledu nijak nepokračuje.  

Tím se dostávám k tomu, abych připomněl, že od července už s podobou Stream.cz jako webu a jeho dalším rozvojem nemám prakticky nic společného (s pořady jsem neměl ani před tím). A až vyjede nová podoba, tak na to prosím pamatujte obzvláště, s tím nemám NIC společného. Mojí starostí ve firmě je jiný projekt, který nyní vidět není a zda a jak bude, to uvidíme dle okolností, které já mnoho neovlivním.  

Včerejší představení nových hraček od Apple mne mírně zklamalo. Tedy, dost rád bych, aby se Apple zase začalo věnovat počítačům, nejenom hudbě a telefonům. MacBook má po roce práce u mne plné zuby a hodlá dát výpověď, chtělo by to třináctku v plechovém provedení nebo nějaký Mac Cube. Tu i onde nic. Asi budu muset přeci jen jít do iMacka ... ač se mi nechce. 

Chtěl jsem dodat ještě nějaká důležitá támeta, ale čas vyměřený blogování, který neomylně odměřuje dcera rachtající se ve vaně, je over. Takže zase příště.