---
ID: 2232
title: 'Tn.cz má být další pokus Novy o&nbsp;internet'
author: Patrick Zandl
post_excerpt: ""
layout: post
oldlink: >
  https://www.marigold.cz/item/tncz-ma-byt-dalsi-pokus-novy-o-internet
published: true
post_date: 2008-05-06 06:47:08
categories: [Média, Nova]
---
<i>Update o statistiky na konci.</i> TV Nova v případě internetu prokazuje excelentní bezradnost. Web Tn.cz má být dalším pokusem, jak toto změnit, protože tímto webem se má TV Nova stát trojkou českého internetu, alespoň ve vizích managementu. Portál odstartoval včera krátce po sedmé (oficiálně v 19:45) a trochu jsem si ho prolezl ze zájmu profesního a z důvodu validace svých tezí. 

Tak především Tn.cz je charakterem zpravodajský server se silným příklonem k bulvárnímu pojetí zpravodajství, nikoliv nějakou internetovou televizí. Videa zde hrají silně podružnou roli, jsou spíše přívažkem a doplňkem. Typická stopáž je do dvaceti vteřin, zbytek videí se pohybuje do jedné minuty - to v případě, kdy tým redaktorů nastavoval nějaké podařené záběry. Příkladmo první dnešní zpráva:<a href="http://tn.nova.cz/zpravy/krimi/policejni-honicka-auto-nalezeno.html"> Policejní honička, auto nalezeno</a>. Je v ní video o stopáži 1:18, přičemž prvních šestnáct vteřin jsou autentické policejní záběry z "honičky" (pokud se tak dá říkat rychlému odbočení za roh), pak výpověď svědků (rozuměj děda, co sedí za stolem), pak zase úhrnem dvacet vteřin autentického záběru jak jede auto a někdo utíká, do toho různé prostřihy na "práci vyšetřovacího týmu". Vcelku řečeno nic, co byste museli vidět a co nestačí číst.

K tomu bulvárnímu pojetí: dneska se stává zvykem, že se cokoliv, co nevypadá jako svodka CIA, označuje za bulvár. Bulvár sám o sobě se zaměřuje "zaměřuje na rychlé šíření senzačních zpráv, pochybných, laciných, často ne dost dobře ověřených, či přímo smyšlených informací" (říká <a href="http://cs.wikipedia.org/wiki/Bulvár">Wikipedia</a>). Tohle Tn.cz doslova nejsou, ale bulvarizace je zde patrná: veškeré podávané informace jsou zjednodušené, nejdou nijak do hloubky, jsou povrchní. Tematicky to sice s klasickým bulvárem překryv nemá velký, ale do zpravodajství to má daleko. Dnešním Tn.cz vévodí rubrika Krimi (Nehoda ve Zlíně, Policejní honička), erotické Red News, kde se šlapky svlékají za čtení zpráv, jakékoliv tematicky náročnější zprávy jsou odbyté. Příklad: <a href="http://tn.nova.cz/zpravy/domaci/cechum-v-afghanistanu-pomuze-bezpilotni-letoun.html">Čechům v Afghánistánu pomůže bezpilotní letoun</a> je článek se dvěma kratičkými odstavci mizernou mikrofotkou a bez videa. Vsadil bych se, že jde o přebastlenou agenturní zprávičku. Ale buďte klidní, všechny tématicky náročnější zprávičky jsou dostatečně maličké a dost hluboko na to, aby na ně padl zrak rychle. 

Poněkud výsměšně působí kurzy měn - namísto typicky dovolenkových měn jako "leva" nebo "kuny" tu jsou tradiční business měny, což zřejmě má přitáhnout businessmany. Nebo zaplácnout místo, co já vím. 

<div style="text-align:center;"><img src="http://www.marigold.cz/wp-content/uploads//tn-nova.png" alt="tn-nova.png" border="0" width="450" height="268" /></div>

Struktura webu: neoriginální, Amerika nebyla nalezena, svatý grál dále spočívá pod pyramidou a kolo stále drncá vinou těch čtyř rohů. Tři sloupce hojně rozchlívečkované, jak si nadiktovaly jednotlivé části redakcí, bez ladu a skladu, který by uživatel chtěl pochopit. Srovnání <a href="http://www.bbc.co.uk/">s BBC</a>,  je případné, až na ty detaily, které z BBC činí alespoň použitelný a přiměřeně originální web. Toho se Tn.cz nedočkaly, přechlívečkováno, přerámečkováno, všechno se muselo vecpat na titulku, všechno co nejvíce vybalené. Grafiku nekomentuji, nejsem grafik. 

Co se distribuce videa týká, tady je Tn.cz zatím v jednoduché pozici: má videa krátká, posílá je přes progresivní download (neumí seekovat ani pauzu) a dělá jich málo. Přesto se jim včera po startu systém zadýchal, ale to se stává, teď ráno to běží. Video je Flash ve VP6 (modernější než Sorenson) kódované na bitrate 640 Kb/s, tedy o 120 Kb/s více, než Stream. Je dělané 16:9, často různě letterboxované, aby se vešlo do rozměru přehrávače 440 x 248 bodů. Jeho kladem je slušivá grafika ve videu, nevýhodou nezkušenost s internetovým formátem (při rychlých střizích a akcích je třeba kódovat video jinak, nebo jinak stříhat, kvalita jde dramaticky dolů). To všechno se asi (snad) doladí. 

Možnost nahrát své video na server jako Vaši zprávu je zatím zřejmě jediná interakce s divákem, pokud odmyslím diskusní fóra, která se rychle stihla zabydlet spodinou vyhnanou odjinud.

Zatím tedy nic originálního a hezký nápad jediný: režim jednoho přehrávače ve full screenu, kde nabízí průchod menu dalších videí. Závěr: nic, kvůli čemu byste museli opouštět svůj oblíbený zpravodajský server. Alespoň zatím. Ale to dobré se přeci má nechávat na start, takže co nám ukážou dál?

Pokud chcete ozkoušet zpravodajskou internetovou TV v podání Streamu a Novinek, zkuste <a href="http://video.novinky.cz/">video.novinky.cz</a>, když jsme u toho :) ...   zatím nejúspěšnějším videem zde byl <a href="http://video.novinky.cz/sekce/video/zahranicni?videoId=1854&page=7">Záběr, který stál život kameramana Reuters v Gaze</a> (pozor, hustší video) - přes půl milionu diváků...

Na výsledky Tn.cz si musíme zatím počkat. Nebojte, budu to sledovat. Prozatím považuji za moudré, že doména ve skutečnosti přesměrovává na doménu Nova.cz, která je auditována a má už nějakou návštěvnost. Fakt, že se Tn.cz budou podle mne zle chytat, tedy nebude tak patrný ... Řešení? Opravdu masivní masírka. Ale fest masivní. Z těch sto milionů investic by jich tak pade mělo jít do reklamy, aby se povedlo to alespoň trochu chytit ...

<b>Update o statistiky:</b> Tak ty výsledky za včerejšk jsou opravdu fajné (podle Netmonitoru): 298 000 reálných uživatelů (estimated, očištěno, takže zhruba skutečných lidí), dále 4,45 milionů zobrazených stran. <b>Jedenácté místo v přehledu návštěvnosti dle reálných uživatelů</b>. Navštěvovanější je blog.cz (nákupní tip pro TV Nova na honičku návštěvnosti), hůře na tom byl Mapy, Atlas ,Líbímseti, Stream a hromada dalších. Před jsou Seznam, Novinky, Centrum, Super, Idnes, Lidé, Sport, Spolužáci, Firmy a Blog.cz. Je to ovšem výsledek opravdu výjimečné reklamní kampaně (přímé spuštění v prime time v TV = 2M diváků) a řekl bych, že trendově budou zajímavější výsledky tak po týdnu, čtrnácti dnech. Osobní tip: vážený průměr v týdnu po uplynutí tří týdnů provozu tak 130-150 000 RUest. Pokud se to bude dál počítat jako nova.cz a tvrdě tlačit... Vaše tipy?

A na závěr: doporučuju k přečtení článek <a href="http://ideesfixes.blogspot.com/2008/05/porno-nova.html">Porno Nova Petra Koubského</a>. Pravda, pornem se ta návštěvnost šroubuje dobře, víme své ... a souhlasím, že na mainstream medium se to poněkud nehodí. Hezky napsáno.

<b>Update 2:</b> <a href="http://www.vreco.cz/2008/05/start-tncz-a-videomanie-po-cesku-kazdy-chce-byt-youtube/">A Vrecova megarozbor ...</a>