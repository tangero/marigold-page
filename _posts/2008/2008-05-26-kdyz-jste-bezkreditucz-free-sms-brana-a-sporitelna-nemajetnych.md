---
ID: 2240
author: Patrick Zandl
categories:
- Mobilní sítě
- SMS
layout: post
oldlink: 'https://www.marigold.cz/item/kdyz-jste-bezkreditucz-free-sms-brana-a-sporitelna-nemajetnych

  '
post_date: 2008-05-26 20:14:14
post_excerpt: ''
published: true
summary_points:
- Bezkreditu.cz je esemesková brána zdarma s originálním designem a morseovkou.
- O2 web Bezkreditu.cz využívá k propagaci výhod tarifů oproti předplaceným kartám.
- O2 dříve obtížně komunikovalo výhody mladým, což měly změnit tarify Cool a Neon.
- Kampaň O2 s Bezkreditu.cz je experiment, jak oslovit mladé internetem.
title: Když jste Bezkreditu.cz – free SMS brána a spořitelna nemajetných
---

Chvilku to vypadalo na takový hezký pirátský projektík, pak zase na reklamní kampaň O2 upozorňující na výhody přechodu od předplacených karet k tarifům. Respektive konkrétně na ten nový O2 Cool tarif, kde je za 250 Kč paušálu esemeskování v síti O2 zdarma. Mluvím o serveru <a href="http://www.bezkreditu.cz/">Bezkreditu.cz</a>. A ani jedna varianta není špatně.  

Bezkreditu.cz jako esemesková brána zdarma je hezky udělaná aplikace, kde si vyberete nosiče své SMS zprávy (třeba láhev hozenou do moře, nebo sukničkářského holuba Artura (jako by Arturovi Dentovi z oka vypadl, co tím kdo chtěl říct?). A zprávu odešlete, ona dojde podle toho, jakým způsobem jste ji poslali. Když ji pošlete morzeovkou, přijde jako tečkačárka ... a buď cool, pro morzeovkované zprávy tu mají i zpětný překladač. Akorát opisovat to z displeje bude asi pěkná pruda. 

<div style="text-align:center;"><img src="http://www.marigold.cz/wp-content/uploads/bezkreditu-cz.png" alt="bezkreditu-cz.png" border="0" width="450" height="250" /></div>

Vraťme se ale k tomu podstatnějšímu: k reklamní <em>message</em> a <em>maságe</em> Telefonicy, protože to, co nám web bezpochyby chce připomínat a dělá to vytrvale a nepřehlédnutelně, je otázečka: <strong>proč mít prepaid, proč nejít do tarifu, když je to výhodnější...</strong>

Opravdu, O2 v poslední době u mobilních služeb mělo z mého pohledu mírný problém jasně "odkomunikovat" své konkurenční výhody mladým, což si řada zákazníků mohla vyložit tak, že nejsou. Nebo že O2 je jen pro firmy, kde nasadí korporátní tarify. Nová řada tarifů O2 Cool a Neon to měla změnit a chtělo to i nějakou kampaň, která by na to upozornila. Což O2 napravilo sadou nových TV spotů a dalších doprovodných ads. Chybu bych spatřoval v jednom (jiní v tom zase spatřují výhodu): celá kampaň byla vedena v jednotném duchu Telefonicy: bublinky, naleštěný luxus, korporátní identity jako vyšité. Proč jsem to považoval za chybu? Protože řada lidí automaticky už na takové sdělení vypíná. Vědí, že to nebude produkt pro ně. 

Jít do změny TV kamapaně na mladé je drahé, těžko průchozí, protože brand manager z experimentů typu <em>"dáme tam méně korporátní barvy a méně vytlemené geronty"</em> musí šílet hrůzou. Zkusit si to přes internet, kde se nějaký ten experiment ztratí, je dobrá prověrka podobných teorií. Navíc v tomto případě vydařená, protože <a href="http://www.bezkreditu.cz">Bezkreditu.cz</a> probublalo internetem a zejména diskusními fóry, jsa divoce komentováno. 

Zda zůstane u jednoho experimentu, nebo se O2 v komunikaci svých novinek pro mládež přikloní k jim bližšímu stylu, ještě uvidíme. A kdo ví, třeba je nedávné potěšení či spíše naděje mladých zvané <a href="http://www.Hellomobile.cz">Hellomobile.cz</a> bude jen dalším pokračováním téhle reklamní kampaně :)