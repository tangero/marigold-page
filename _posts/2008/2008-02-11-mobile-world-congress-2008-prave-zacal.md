---
ID: 2200
author: Patrick Zandl
categories:
- MWC
- Konference
layout: post
oldlink: 'https://www.marigold.cz/item/mobile-world-congress-2008-prave-zacal

  '
post_date: 2008-02-11 11:00:42
post_excerpt: ''
published: true
summary_points:
- Mobilní kongres prezentuje spíše tužby výrobců než reálné požadavky zákazníků.
- Digitální televize (DVB-H, DAB) má nejasný úspěch a problematické měření návratnosti.
- WiMax se stal součástí 3G standardu, ale obchodní úspěch je nejistý.
- Technologická neutralita umožňuje volbu technologie pro širokopásmové služby.
title: 'Mobile World Congress 2008 právě začal

  '
---

Každoroční Mobilní kongres pořádaný GSM Asociací právě začal na výstavišti Fira di Barcelona pod bývalou letní rezidencí barcelonského prince Montjuic. A jako každým rokem i zde se budou psát a aklamovat trendy, které mají telekomunikace provázet v příštích letech. Ale nenechme se blamovat. Stejně jako každý rok i letos je to spíše výstava tužeb výrobců, než přehlídka požadavků zákazníků. A to mějme na paměti: jsou zde představovány věci, u kterých se spíše doufá, že se na trhu chytí, jejichž konkurenceschopnost potvrzují spíše prognózy analytiků, než údaje o počtu prodaných kusů. 

<!--more-->

<h3>Mobilní televize</h3>
Prvním takovým buzzword, které zaznívá ze všech stran, je digitální televize. Musí ji mít každý operátor, který na trhu chce uspět, zní převládající hlas z tribun i ze stánků výrobců všech možných technologií. V podtextu slyšíme nepatrné varování: není jasné, s jakou technologií lze uspět a především, jak tento úspěch rozpoznat. Zatím je signifikantní, že penězi se úspěch změřit nedá ... nebo se prostě doposud nedostavil. Zkušební provozy DVB-H proběhly snad ve všech zemích, ale výsledky jsou... inu, nepublikovatelné. Pochlubil se ale Virgin Mobile k technologii DAB, kterou si do své virtuální sítě pronajal. Prodaných 24 tisíc přístrojů, počet předplatitelů služby  v ceně pár liber cca 6000. Poté byl projekt odpískán a Virgin Mobile ho publikoval jen proto, že sám do něj nevrazil mnoho. Na britský trh žalostný výsledek. Zastánci mobilní tlevize ukazují do Itálie, ale i o zdejších číslech si můžeme myslet mnoho podivného, když se na ně podíváme detailněji a to také jednou uděláme. 

<h3>WiMax</h3>

Dalším sloganem je WiMax, který se koncem loňského roku za nevalné pozornosti českých médií stal součástí 3G standardu a z hlediska regulátorů a nadějí výrobců tak doplnil portfolio WCDMA, CDMA2000 EVDO a nejnověji i LTE (další buzzword, za chvíli podrobněji). Stát se součástí standardu není ale totéž, co obchodně uspět, můžeme doplnit, že součástí standardu je i DECT a přesto prakticky neexistují 3G telefony s podporou DECTu. Stejně tak neexistují karty s podporou 3G a WiMaxu zároveň, ale tady na výstavišti se slibují, až se Pyreneje zelenají (ověřeno pohledem na satelitní mapu, protože press centrum, kde sedím, nemá okna). Co tu ale už najdete, jsou WiMax karty jako USB klíčenky. K čemu všechen ten povyk? Inu, WiMax by mohl být levnější možností, jak dodat zákazníkům rychlá data a operátorům další billovatelnou techniku. Jenže snažit se uvařit z prdu navýšení ARPU nejde zatím tak rychle: CPE kombinující 3G/WiMax jsou zatím opravdu jen ve stádiu <em>premise</em>. 

<h3>LTE</h3>

Komu WiMax nestačí, měl by se podívat na LTE, Long Term Evolution, zkratku pro rychlosti v 3G sítích za HSPA. Výrobci soudí, že zákazníci touží po rychlostech nad 14 Mb/s a to i přes varování méně zfanfarónovatělých analytiků, že urban area jsou pokryté stávajícími technologiemi obstojně a je vhodné přemýšlet nad tím, jak zákazníkům nabídnout data i mimo centra velkých měst. 

<h3>UMTS 900</h3>

Proto překvapivě popřávám více sluchu myšlenkám na rozvedení UMTS do pásma 900 MHz. Své úspěchy v tomto ohledu zde hodlá demonstrovat finská Elisa, jejíž síť je prvním počinem v tomto směru, dodavatelem je Nokia. Problém? Tradičně terminály, ty stávající si s pásmem 900 MHz neporadí. A výhody tohoto pásma? Inu, především možnost nasadit rychlá data na základnové stanice v pásmu s výrazně lepší rádivou propagací = lepší pokrytí, nižší náklady na pokrytí okrajových oblastí. Nevýhody? Těch je také celá řada: především ne každý má dostatečně široké pásmo na to, aby mohl nasadit klasické WCDMA, naštěstí standard už počítá s tím, že 5 MHz v duplexu není dostupných a spokojí se i s 1,25 MHz pásma. A pak... hm, ty terminály. 

<h3>Technologická neutralita</h3>

Poslední věc s výše uvedeným souvisí. Technologická neutralita. Dříve sprosté slovo v Evropě, teď posvátné zaklínadlo. V praxi se konečně začíná uplatňovat prastará direktiva EU, že frekvenční příděl je vázaný spíše na služby, než na technologie. Takže frekvenční příděl se nabízí k zajištění mobilních širokopásmových služeb, ale zvolená technologie je věcí nabyvatele frekvencí. I proto začne být na úvaze držitele spektra, zda na frekvenci 900 MHz ponechají obstarožní GSM, nebo jej začnou vytlačovat jinou technologií na bázi 3G (zájem dodat tu má jak WCDMA, tak CDMA2000 tábor a WiMax se asi taky přidá). Jak to dopadne? Inu, technologická neutralita ano, ale jen když vede ta správná technologie. Nikdo nereptá, že do pásma 900 MHz přijde WCDMA (vnímané tradičně jako EU technologie), ale když se nám do evropské mobilní televize začíná míchat MediaFlo od těch amerických cápků z Qualcommu, tak to je jiná káva... (ze Starbucks!). Takhle bychom si nerozuměli přátelé, takhle tedy ne, říká missis Reding, která má v EK na starosti média. 

A co na závěr tohoto rychlopředstavení? Barcelona je jedno z nejbezpečnějších měst, říká letáček rozdávaný novinářům. Ale v druhé větě upozorňuje, že je nutné si dávat pozor v metru i kdekoliv v davu. Mohu potvrdil, neminula moje výprava do Barcelony, aby se mne někdo nepokusil okrást. Zatím vedeme ostražitostí, ale už tu putují zkazky o českém novináři, který u turniketu místního metra přišel o peněženku a všechny doklady. Soucítíme. Asi i pro to policie stojící před stanicí metra Espanya, u níž MWC probíhá, tvrdě po všech do metra vstupujících delegátech vyžaduje, aby si sundali jasně viditelné růžové visačky, které fungují jako vstupenka na veletrh. Jejich druhou funkcí totiž je vykřičet do světa: toto je bohatý delegát kongresu, prosím rychle ho okraďte. 

Někteří z nás věří, že tato informace je vypálena i do RFID čipu a zloději se čtečkami krouží kolem a rychle a pohodlně získávají přesné informace o tom, zda okrádají skutečně zámožného. 

Takže zkráceno: vítejme v království moderních technologií, které jsou ku prospěchu všem segmentům trhu :)

A na závěr fotografie výstaviště foceno z Montjuic na iPhone, omluvte kvalitu. O moiré se nepostaral filtr v iPhoto, ale všudypřítomný smog. 


<a href="http://www.marigold.cz/wp-content/uploads//IMG_0053.JPG"><img src="http://www.marigold.cz/wp-content/uploads//IMG_0053.JPG" alt="IMG_0053.JPG" width="450"  /></a>