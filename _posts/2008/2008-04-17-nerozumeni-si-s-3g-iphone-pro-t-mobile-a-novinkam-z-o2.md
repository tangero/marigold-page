---
ID: 2223
author: Patrick Zandl
categories:
- iPhone
- T-Mobile
layout: post
oldlink: 'https://www.marigold.cz/item/nerozumeni-si-s-3g-iphone-pro-t-mobile-a-novinkam-z-o2

  '
post_date: 2008-04-17 06:28:35
post_excerpt: ''
published: true
summary_points:
- T-Mobile čeká na 3G iPhone, jehož uvedení brzdí Apple a nové trhy.
- O2 zpřístupnilo WiFi hotspoty zdarma, ale jen pro státní weby během konference.
- Telefonica O2 napadá exekuční zákon kvůli blokování majetku při vymáhání dluhů.
- Autor kritizuje aroganci O2, která se vyhýbá placení a zneužívá svou pozici.
title: Nerozumění si s&nbsp;3G iPhone pro T-Mobile a&nbsp;novinkám z&nbsp;O2
---

Nějak mám dojem, že tomu v poslední době zase nerozumím, že se mi rozjela realita s tím, co se dočítám. Tak například český T-Mobile včera <a href="http://ihned.cz/3-24060170-iphone-000000_d-18">skrze Hospodářské noviny</a> dal najevo, že hodlá do vánoc na trh uvést iPhone. Ovšem že se čeká na 3G verzi, která by měla být brzy. Jak brzy, to se neví. Chvíli jsem to bral jako positivní signál, že už by se konečně mohla spustit normální 3G síť od T-Mobile, přičemž slovem normální rozumím takovou variantu, kterou podporují telefony výrobců jako Nokia, Sony Ericsson nebo Samsung. Pak se ukázalo, že příčinou čekání je fakt, že Apple do uvedení nového modelu nebude otevírat nové trhy. Takže českému T-Mobile je 3G nadstavba nového iPhone málo platná. Leda až to jednou spustí... až ...

Pak ke mně doputovaly dvě tiskové zprávy vydané Telefonica O2. V<a href="http://www.cz.o2.com/osobni/cz/o_nas/tiskove_centrum/tiskove_zpravy/zpravy-cz-obdobi_2008_04-O2_Hot_Spot_nyni_pro_vsechny_zdarma.html?user=bWFyaWdvbGRAbWFyaWdvbGQuY3o=&nsid=110808&asset=110807"> té první O2 milostivě sdělovalo</a>, že své WiFi hotspoty po přechodnou dobu zpřístupní všem. To mne zaujalo. Při dalším čtení se ukázalo, že přistupovat z nich bude možné jen na weby státní správy a jen po dobu konference ISSS. Představa, že si sedím na Vyšehradě v parku a náhle potřebuju na web státní správy je zajímavá. Sedím tam často, nadávám na WIA, že hotspoty už nenabízejí ad-hoc na čas, ale potřebu webu státní správy jsem ještě fakt neměl... (možná jsem tržní výjimka).

Ta <a href="http://www.cz.o2.com/osobni/cz/o_nas/tiskove_centrum/tiskove_zpravy/zpravy-cz-obdobi_2008_04-Telefonica_O2_rozporuje_exekucni_zakon_u_Ustavniho_soudu.html?user=bWFyaWdvbGRAbWFyaWdvbGQuY3o=&nsid=110863&asset=110861">druhá tisková zpráva</a> mne spíše rozesmutnila. Telefónica O2, podala ústavní stížnost směřující ke zrušení části exekučního zákona. Důvodem je především fakt, že hodnota blokovaného majetku během exekuce je zcela nepřiměřená sporné částce. Takže abyste chápali, o co jde: Telefonica O2 je nesmírně arogantní společnost a když pro ni něco děláte, není vůbec jisté, jak to s vašimi penězi dopadne. Když se O2 něco nelíbí, jde do toho smlouva nesmlouva a k placení se prostě nemá. Pokud nechcete zkrachovat, musíte přistoupit na její podmínky, protože soudit se budete několik let, Telefonice to nijak neublíží, pro ni jsou to zanedbatelné peníze a vás to poškodí hodně. 

Jedinou zbraní proti takové aroganci je exekuce - v exekučním řízení nesmí firma nakládat s majetkem a ani nesmí jít do státních tendrů. Telefonicu to už párkrát postihlo, odmítla někomu vyplatit penízky, ten ji dal do exekuce a znepříjemnilo jí to život. Samozřejmě by se tohoto rizika chtěla zbavit poukazem na rozdíl vymáhané částky a obestavěného majetku, jenže jak bude exekutor oceňovat, co tu hodnotu má a co nemá? Navíc k exekuci se přistupuje po přezkoumání nároku na platební titul, tedy v době, kdy je nárok vlastně uznaný. Telefonice by stačilo zaplatit dlužnou částku.  Jenže to by se jí nehodilo k jejím velkopanským tržním hrátkám. 

Doufám, že si toho Ústavní soud povšimne a odkáže Telefonicu tam, kam s tak oprsklým požadavkem patří.