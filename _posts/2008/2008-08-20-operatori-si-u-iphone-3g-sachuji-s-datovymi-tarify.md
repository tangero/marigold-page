---
ID: 2267
author: Patrick Zandl
categories:
- Mobilní sítě
- 3G
- iPhone
- Apple
layout: post
oldlink: 'https://www.marigold.cz/item/operatori-si-u-iphone-3g-sachuji-s-datovymi-tarify

  '
post_date: 2008-08-20 19:21:38
post_excerpt: ''
published: true
summary_points:
- Operátoři O2, Vodafone a T-Mobile zveřejnili ceny a tarify pro Apple iPhone 3G.
- Vodafone zpočátku nabídl dražší datový balíček pro iPhone, než konkurence.
- Vodafone snížil cenu datového balíčku pro iPhone po kritice zákazníků.
- České iPhone tarify jsou méně výhodné než v Polsku, zejména v datech.
title: Operátoři si u iPhone 3G šachují s datovými tarify
---

Kolem Apple iPhone 3G je v poslední době hezky rušno. Své ceny <a href="http://www.cz.o2.com/osobni/cz/telefony_a_zarizeni/iphone/prices.html">zveřejnilo O2</a>, po něm včera Vodafone, dneska <a href="http://t-mobile.cz/iphone">T-Mobile</a> a <a href="http://blog.vodafone.cz/?p=561">Vodafone</a> je dneska upravil.

Tak především. Není mi úplně jasné, jak to s iPhone 3G myslel Vodafone. Když odmyslíme od cen telefonu, které prostě jsou, jaké jsou a těžko přímo porovnat úvazek na šest a 24 měsíců, protože pro každého má taková svoboda jinou cenu, zákazníkům musely vrtat v hlavách tarify. 

K tomu závazku. Lidi v diskusích si někdy zvykli vypočítat "skutečnou" cenu iPhone 3G tak, že vezmou délku závazku, vynásobí ji onou nutnou útratou (to minimální plnění) a argumentují tím, že skutečná cena iPhone je něco jako sto tisíc korun a že je to hnus. Drazí přátelé, takhle se to ovšem počítat nedá. Jednak úvazky jsou podobně koncipované i u jiných telefonů. A především, za ty peníze nedostáváte jenom iPhone, ale i telekomunikační službu. Pokud chcete skutečně poměřit, co by vás iPhone stál, podívejte se na tarif, jaký je k iPhone nabízen a porovnejte jej s vaším stávajícím tarifem. Většinou zjistíte, že tyto tarify jsou dost podobné, takže kromě závazku by nedošlo k žádné změně (leda byste si koupili novou aktivaci a nevyužívali ji). 

Nepříjemnost se stala Vodafone. Jeho včerejší nabídka iPhone byla, zjednodušeně řečeno, neuvážená. S ohledem na to, že ji publikoval až s odstupem od O2, je tuto neuváženost nutno podtrhnout - mohl se zorientovat. Nemluvím teď o ceně samotného přístroje, tu těžko porovnat díky délce závazku. Mluvím o tarifech. U Vodafone byla první nabídka datového balíčku k iPhone za 600 Kč měsíčně, zatímco T-Mobile a O2 nabízejí cenu 120 respektive 150 Kč měsíčně. Pravda je, že za tuto cenu nabízejí konkurenční operátoři omezený přenos dat, 100MB T-Mobile a 150MB je u O2, ale díval jsem se na svůj měsíční přenos dat přes 2G na svém starém iPhone a sám jsem natankoval 120 MB dat za měsíc a to bych řekl, že jsem extrémní uživatel. Provoz u Vodafone tak rázem vyšel o 400 Kč měsíčně dráže a to už je dost. 

Dneska šel Vodafone do sebe a cenu zmírnil na 325 Kč měsíčně (ceny s DPH), přičemž stále jde o Připojení na stálo, tedy o významně benevolentnější bariantu, než výše nabízí O2 s T-Mobile. U T-Mobile seženete tarif Internet+ za 475 Kč měsíčně s DPH, O2 nabízí svá "neomezená data", kde se lidé hádají, zda platí omezení na 150 MB za měsíc (já myslím, že platí).

T-Mobile žádný speciální tarif nebo balíček nepřipravil, jedinou změnou jsou výhodnější ceny za datové balíčky, ten levnější nabízí FUP 100 MB měsíčně, dražší pak 2GB, O2 nabídlo mírně upravené tarify NEON, které jsou na první pohled lákavé, skrytým háčkem je minutová tarifikace i po první minutě hovoru. 

Levný datový balíček s FUP kolem 100-200 MB chybí u Vodafone a myslím, že chybět bude dosti citelně. iPhone nemá bez datového tarifu vůbec smysl si pořizovat, protože iPhone je prostě o internetu. A platit za něj o dvě stovky více měsíčně, to už je podstatný rozdíl - nabídka 100, 150 MB dat by mohla stačit všem a je zřejmé, že operátoři se snaží vyvarovat situace, kdy si mazaní češi koupí datový tarif s dotovaným iPhonem, telefon prodají a datový tarif levnější, než je běžné, používají s klasickým počítačem, kde se pár giga dat natankuje mnohem lépe, než na iPhone. 
  
Proč Vodafone takovýhle balíček na start iPhone 3G nepřipravil, je mi záhadou. Vynadáno od zákazníků za to dostal pořádně a <a href="http://blog.vodafone.cz/?p=559#comments">na Blogu Vodafone</a> bylo přes 500 komentářů k cenám, veskrze negativních.  I úprava ceny balíčku byla přijata v komentářích se smíšenými pocity. Je to tak, že Vodafone nemá úpravený účtovací software a nemůže balíček nabídnout? Jestli jo (a to je jediný důvod, co mne napadá, protože situace je tak zřejmá a neudržitelná), proč se nedalo alespoň prozatimně zkopírovat tarif Na stálo, dát mu nové jméno a nižší cenu a tvářit se, že na něm je nižší FUP, že se ten FUP skutečně zapracuje?   

Celkové porovnání nabídek iPhone není snadné udělat, doufám, že ho udělají mobilmaniaci a/nebo mobiláci, sám jsem ho dělal jen pro sebe. Záleží hodně na struktuře hovorů a toho, co používáte. Sám jsem zjistil, že nejlépe by mne vyšel iPhone L balíček u O2 za 800 Kč s volnými daty, 120 volnými minutami, volnými SMS, volnými minutami do 02 mimo špičku atd. Kromě toho podotýkám, že jedině O2 má v nabídce HSDPA připojení, všude jinde se vám bude iPhone ploužit po EDGE - jenže u O2 zase mimo ty dvě města, kde 3G je, na EDGE nenarazíte. Ach jo. 

Abych nezapomněl: O2 se ihned vyprsilo, že jediné má 3G data pro iPhone. A protože řada novinářů podotkla, že prakticky nikde nefunguje, vydalo O2 tiskovou zprávu, že bude mít v roce 2009 (což je příští rok!) 70% populace pokryto UMTS. Podstatné ovšem je, že termín pro těch 70% je do konce roku. Takže nejdříve za rok to začne být poznat. Ach jo. 

Inu, je to samé vzdychání. Říkám to už dlouho, říkám to znovu: v moderních mobilních technologiích nám nebezpečně ujíždí vlak, nabídku 3G služeb mají lepší v Evropě snad už všude, i na té dovolené v Bulharsku mi na telefonu svítil 3G signál. Jen u nás mají dvě sítě totálně mrtvo a jedna má pár základnovek. Přidejme k tomu, jaké tarifní konzervy jsou naši operátoři a přestanete se mi divit, že o mobilech už tak nerad píšu. Chcete se namíchnout? Porovnejte si české nabídky iPhone tarifů <a href="http://iphonemania.mobilmania.cz/Tarify-a-ceny-iPhone-3G-v-Polsku-Jak-blizko-budou-tem-ceskym">s polskými tarify</a>, kde dostanete mnohem více volných dat, více volných minut a hlavně i hromadu SMS zdarma.