---
ID: 2287
author: Patrick Zandl
categories:
- Čína
- Příběhy
layout: post
oldlink: 'https://www.marigold.cz/item/tak-vzhuru-na-cesty

  '
post_date: 2008-10-09 08:50:24
post_excerpt: ''
published: true
summary_points:
- Vízum do Číny dorazilo den před neodložitelným odletem s Petrem.
- Cesta do Číny zahrnuje veletrh elektroniky v Hong Kongu a Šenzen.
- Autor plánuje nákup fotoaparátu Nikon D90 v Hong Kongu kvůli ceně.
- Levnější volání z Číny zajistí VoIP číslo a místní SIM karta.
title: "Tak vzhůru na cesty"
---

Včera to konečně dopadlo. Dostali jsme vízum. Den před tím, na který máme koupené letenky, jež nelze přesunout na jiné datum a rezervované ubytování v oblasti, kde něco sehnat, je horor. 

Rozhodli jsme se s Petrem, že si dáme změnu, odpočineme si od práce a vyrazíme do Číny. I když, jak sleduju náš itinerář, spíše než o odpočinku bych mluvil o změně. 

Dneska večer nasedneme na letadélko do Paříže, tam přesedláme na spoj do Hong Kongu. Tam zítra začíná "něco jako asijský invex" - prostě veletrh elektroniky, na kterém je každý, kdo v Číně něco vyrábí. Ani nevím, jak se jmenuje, prý je to fuk, když běloch vleze do taxíku a nemá jméno hotelu, zavezou ho tam, pravil náš kontakt. Uvidíme. 

Z Hong Kongu se přeplavíme do průmyslové oblasti <a href="http://en.wikipedia.org/wiki/Shenzhen">Šenzen </a>(tazkvaný ZEZ, zvláštní ekonomická zóna), protože chceme vidět, jak vypadá ten hnací motor čínské ekonomiky.  I tady už pár schůzek je, půjdeme se podívat do fabrik, projdeme si město, které před dvaceti lety bylo rybářskou osadou s tisícovkou lidí, než ho strana vybrala jako pilotní projekt čínského kapitalismu, aby se změnilo v město mnohamilionové. 

Pak střední Čína a nakonec Peking. Jestli se na něco už nedostalo, tak na Šanghaj, ale co naděláme, Čína je veliká a na jeden zátah by toho bylo moc, už tak je toho moc. 

Včera jsem si dokupoval vybavení. Bylo to zajímavé přemýšlení, když jsem kupoval nové boty made in China, které bych v HK koupil pravděpodobně za desetinu ceny ... jenže zrovna boty bych rád měl do foroty, bez nich se na cestách neobejdete. Naopak laxní jsem ve věci fotoaparátu. Už dlouho přemýšlím o zrcadlovce, která by splnila pár mých parametrů kombinujících cenu a výkon. Vyhlédl jsem si nový Nikon D90, jenž mi sedí parametry, ale ne cenou. Pak jsem našel v průvodci kapitolu "Nákupy" a prosurfoval pár běžných nabídek hongkongských fotoobchodů, abych se ujistil, že při nákupu D90 v HK sedí již i cena. Tak jsem na to zvědav :)

A budou nějaké zprávy z cest? Nevím. Ve všech hotýlcích, kde bydlíme, inzerují spíše "internet on the room" než "clean", takže přístup na net bude, krom toho Michal Bláha přemlouvá, abych vyzkoušel jeho <a href="http://ontheroad.to/">Ontheroad.to</a>, sympatickou to službu na vedení cestovních deníčků. Tak uvidíme, jaká bude nálada na místě. 

Jen tak na okraj: Roaming v Číně s O2 je sranda za málo peněz. Minuta hovoru stojí asi stovku, příchozí je zhruba za polovic, záleží na tarifu, nebo na schopnosti pročíst nabídku roamingu na O2 webu. Takhle lákavá nabídka si říká o obejití. A jak na to? Pořídili jsme Ha-Velské VoIP číslo. Mobilní telefon přesměrujeme pevně na toto číslo (4Kč za minutu), toto číslo přesměrujeme v Číně na číslo místní SIM karty, kterou koupíme v přepočtu za 20 USD (3 Kč za minutu, ano, do Číny se volá levněji, než po ČR). Celkové náklady do 10 Kč za minutu a ještě si mohu koupit levný GSM telefon v angličtině v prepaid sadě :)

Mějte se tu zatím hezky.