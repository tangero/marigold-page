---
ID: 2199
author: Patrick Zandl
categories:
- Příběhy
layout: post
oldlink: 'https://www.marigold.cz/item/smeska-odjezdovych-nalad

  '
post_date: 2008-02-08 09:27:36
post_excerpt: ''
published: true
summary_points:
- Autor odjíždí na služební cestu do Barcelony na Mobile World Congress.
- Stream se zavázal k obnovení pořadu Lomítko přímo z barcelonského výstaviště.
- Autor zvažuje zlepšení pracovního prostředí ve Streamu, například nákup nábytku.
- Firemní škrabka na auto je pro autora cenný zaměstnanecký benefit.
title: "Směska odjezdových nálad"
---

Beru si dovolenou. Když odmyslím pár dní v loňském roce s holkama u moře, tak je to vlastně poprvé, co si ve Streamu beru nějakou dovolenou. I když, abych byl přesnější, není to dovolená, ale služební cesta, jedu do Barcelony na kongres, mám tam hromadu schůzek s lidmi kolem videa, jenže se tam těším a tak jsem si uvykl ten týden považovat za dovolenou. 

Odlétáme zítra dopoledne a dali jsme si socialistický závazek obnovit pořad Lomítko. Tentokráte přímo z Barcelony, z výstaviště. Střih bude o to otřesnější, informace by mohly být o to zajímavější, tomu prvnímu moc nehovíme, tomu druhému snad trochu. Držte palce, abychom nezapomněli kabely, já našel pas ani kreditku a když se tyhle všechny nutné podmínky splní, budou i skorolive přenosy ... 

Kongres v Barceloně se přejmenoval. Teď je to Mobile World Congress, ale podstata zůstává stejná, pořád je to světově největší každoroční konference věnovaná telekomunikacím a dnes už i souvisejícím oborům, letos je tam právě dost věcí kolem videa, protože každý se snaží video nacpat do mobilů a jakkoliv kolem nich. To nás samozřejmě s Petrem zajímá, bo videem je Stream živ. 

Včera večer mi pár lidí z firmy poslalo <a href="http://ekonomika.idnes.cz/prace-v-googlu-atmosfera-jako-na-vysoke-skole-fn8-/ekonomika.asp?c=A080121_214254_ekonomika_maf">odkaz na článek</a>, jak skvěle se mají zaměstnanci Google. Pročetl jsem si ho, při té příležitosti mne napadlo, že bychom mohli z kanceláře vyházet hromadu beden a koupit do ní stoleček a křesílka, protože je pitomé pořádat každodenní porady v sedě na bednách od monitorů. Navíc od zavedení LCD už ani ty bedny nejsou, co bývaly v době CRT. Sypat si balonky na podlahu nehodlám, pro mne zaměstnanecký nadstandard představuje přístup ke kávovaru Krupp, ze kterého je opravdu fajnová kávička. 

Ale dneska jsem ocenil další zaměstnanecký benefit. Vezl jsem Sofku do školky, bylo ráno namrzlo a byv večer leniv dát auto do garáže, musel jsem škrabkovat okno. Samozřejmě firemní škrabkou. Kdybych dělal v Google, víte, kde bych tohle ráno byl? :)
<img src="http://www.marigold.cz/wp-content/uploads//IMG_0052.JPG" alt="IMG_0052.JPG" border="0" width="300">