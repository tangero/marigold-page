---
ID: 2209
author: Patrick Zandl
categories:
- Apple
- iPhone
layout: post
oldlink: 'https://www.marigold.cz/item/apple-iphone-dale-provokuje-a-co-zmeni-sdk

  '
post_date: 2008-03-09 09:37:30
post_excerpt: ''
published: true
summary_points:
- Apple představil SDK pro iPhone, zdarma pro vývoj, placené pro distribuci přes iTunes.
- iPhone má unikátní vertikální integraci, získává příjmy z prodeje zařízení, obsahu
  i služeb.
- Prodejní podíly iPhone rostou v USA, celosvětově je situace regionálně odlišná.
- SDK pro iPhone má omezení, například běh aplikací na pozadí a přístup k systémovým
  rozhraním.
title: "Apple iPhone dále provokuje –  a co změní SDK?"
---

Apple představil svůj vývojářský kit pro iPhone a ucelených informací o tom na českém netu pomálu, pokud odmyslím z kontextu vytrhané informace blábolila Hulána. Přitom šlo o očekávanou událost a v oboru telekomunikací relativně slušně sledovanou. 

Nejprve si rekapitulujme, proč tolik povyku kolem iPhone. Když odmyslíme tu trochu hype, která každý Apple výrobek provází, tak jsou tu dva hlavní důvody. Tím prvním je totální arogance Apple ke zvyklostem telekomunikačního světa. iPhone je maličký osobní počítač doplněný o telefonní rozhraní. Není to opačně, jak bylo dodnes zvykem: telefon doplněný o počítačové oškubávanky. 

<!--more-->

To se projevuje v naprosto jiné filosofii, která telekomunikačním firmám leze na nervy: telefonování? Ano, je tu, lidi to pořád ještě chtějí. SMS? No, proč ne, když se přerovnají do IM like stylu, tak z toho nesmrdí, jaká je ptákovina platit 1000 dolarů za mega přenesených dat (což jsou zhruba tarify za SMS). Mobilní internet? WTF? Internet - ten tu je. Browser se vším všudy. Email se vším všudy. Bez kompromisů. MMS? What the hell, kdo by používal takovou chujovinu, když email je zdarma. O co tu běží? O pohodlný internet, hudbu a videa - vše tak, jak si uživatel diriguje a ne jak operátor tlačí. 

Tím druhým důvodem jsou slušné prodejní výkony iPhone, na kterých stojí za zvážení, zda jsou statistickou chybou nebo trendem. O to se samozřejmě tábory hádají. Problém je v tom, že iPhone se za půl roku prodeje dostal na čísla (na USA trhu), v jakých se zde pohybují Windows Mobile počítače. Na tamním trhu "chytrých telefonů" měl podle prodaných kusů iPhone za 3Q 2007 podíl 27%, Windows Mobile pak 21%. Zatím největší podíl má u nás prakticky nepoužívaný RIM (aka Blackberry) - tedy 41%, propadákem pak byl Palm se svými 9%.

<img src="http://www.marigold.cz/wp-content/uploads//iphonesales2.jpg" alt="iphonesales2.jpg" border="0" width="395" height="211" />

Výsledek číselných analýz je v zásadě jednoznačný: americký trh má dva růstové činitele: RIM a Apple iPhone. Ti rostou na úkor ostatních, především pak Palmu a také Windows Mobile.  (grafy převzaty z <a href="http://www.Roughlydrafted.com">Roughlydrafted.com</a>) 

Z následující tabulky <a href="http://www.canalys.com/pr/2008/r2008021.htm">Canalysu</a> zachycující rozložení sil v chytrých telefonech celosvětově:

<img src="http://www.marigold.cz/wp-content/uploads//r2008021.gif" alt="r2008021.gif" border="0" width="450" />

Jak vidno, celosvětový podíl iPhone také není nezajímavý, v tomto případě se ale už rozložení týká přímo výrobců, nikoliv autorů operačního systému. Tam si jen zdůrazníme, že situace je region od regionu jiná, to také dokládá následující ilustrační graf udávající přibližné zastoupení operačních systémů chytrých telefonů v jednotlivých regionech v roce 2004 (nás se týká EMEA region):

<img src="http://www.marigold.cz/wp-content/uploads//regionalmarketshares-1.jpg" alt="regionalmarketshares-1.jpg" border="0" width="400" height="243" />

Z těchto čísel lze vyvodit dalekosáhlé závěry, jakým směrem, záleží na vaší drzosti a poplatnosti. Na jednu stranu můžeme soudit, že Apple jeho sázka vyšla a že se opravdu trefilo do černé díry na trhu, o němž se obecně soudilo, že na něm žádná díra není a je ve všech směrech penetrovaný. Na stranu druhou se můžeme ptát, zda není pravda, že na co se nalepí logo Apple, to se prodá bez ohledu na skutečný přínos - což je zhruba hlas rezonující z Redmontu. V tom případě bychom se měli blížit ke stavu nasycení, kdy počet hejlů kupujících nakousnuté logo byl uspokojen a další zákaznici se již budou chovat rozumně. Prodeje by měly jít dolů. 

Buďto je trh hejlů výrazně větší, než ostatní očekávali, nebo tvrzení prostě není pravdivé, protože prodeje iPhone nestagnují, spíše se zdá, že Apple má zásadní problémy s dostatečnou výrobou, čehož následkem se zpomalila jednání s dalšími operátory o nasazení do dalších sítí. Ať už je kterékoliv tvrzení pravdivé, dostává se iPhone z režimu tržní niky do pozice skutečného tržního leadera, bez ohledu na to, zda jsme všichni hejlové, nebo se Apple trefil. 

<h3>Unikátní pozice Apple na trhu</h3>

Co stojí za zaznamenání, je unikátní pozice Apple na trhu mobilních telefonů. Jde o plně vertikálně integrované příjmy. Zatímco většina výrobců telefonů žebrá u operátorů, aby jejich telefony byly koupeny ve velké dotované sérii a za patřičné slevy, Apple iPhone milostivě poskytuje, prodává je za výdělečné ceny a od operátora získává další příjmy, u AT&T se odhadují na 15 USD měsíčně z jednoho zákazníka. Neplatí poplatky za operační systém, získává příjmy z prodeje videí a hudby. A jen tak mimochodem je iPhone/iPod považován za hlavní vstupní bránu do světa Mac OS X pro lidi doposud závislé na Windows. Ještě ke všemu na tom Apple vydělává. Kdo ještě je v takto unikátní pozici? Ano, RIM, i když ne procentně tak ziskově, zase má větší tržní podíl. Microsoft se svými Windows Mobile má příjmy jen z licencí, Nokia se Symbianem z licencí a telefonů, na příjmy z provozu a multimediálních služeb dosáhnout nedokázala, ačkoliv se snažila...

<h3>Apple iPhone SDK - pozdě? Ale ... </h3> 

<strong>SDK je levné:</strong> Novinkou z minulého týdne je uvolnění oficiálního vývojového kitu pro třetí strany. Spolu s dalšími nástroji pro vývoj je zdarma. Zatím v betaverzi, celá věc nabrala další zpoždění a aplikace třetích stran do iPhone přijdou s dalšími updaty někdy v červnu. Ale vývojáři už vyvíjet mohou, nejlepší na tom je, že celé SDK je zdarma. Zaplatit budou vývojáři muset 99 USD v případě, že se svými aplikacemi půjdou na trhu, to je poplatek za podporu SDK a napojení na iTunes. Stojí za poznamenání, že vývojové <s>SDK</s> nástroje Microsoftu pro Windows Mobile je placené zcela. A například u nových S60 E3 aplikací se za certifikaci platí od kusu. 

<strong>iTunes Store:</strong> Apple také představil prodej aplikací. Ty bude možno prodávat zřejmě jen skrze iTunes Store, přičemž vývojář dostane 70% částky, Apple si ponechá zbylých 30%. Je možné dělat i freeware aplikace, kde vývojář nebude žádné peníze chtít a zákazník nebude nic platit, o distribuci se stejně postará iTunes. Instalace bude možná jak skrze Wifi, tak přes mobil. K těm procentům: vývojáři obecně jsou spíše potěšeni, bývá zvykem více škubat a Microsoftu nakloněné Handango nechává vývojářům WM aplikací prý kolem 30-40%, tedy citelně méně. 

I tento krok lze hodnotit na obě strany. Dokud Apple nebude chtít být zlý, bude centrální iTunes pro klienty i vývojáře přínosný, protože všechny aplikace najdou a koupí snadno na jednom místě. Horší bude, když na Apple přijdou choutky výrazně regulovat, co a jak se bude prodávat. Vývojářům centrální prodejní místo sejme z beder to pro ně nejhorší: samotný marketing a prodej. 

Stojí také za to poznamenat, že podobný krok ještě nikomu neprošel: trhy pro všechny mobilní platformy jsou nesmírně rozdrobené a Handango sice získalo slušnou tržní pozici, ale do komfortu prodeje přes iTunes má daleko, protože není integrováno do mobilních telefonů. Pokus společnosti Nokia o Software Market nějak nevyšel, i když snaha byla a dosud ještě je. 

<strong>Obsloužíte iPhone i iPod Touch</strong> přes jedno SDK - ne každý si pořídil iPhone jako telefon, ale řada dalších si kupuje iPod Touch. Ovládání i software jsou stejné, jeden trh. Kolik iPodů Touch se prodalo, to ale nevíme přesně, za poslední kvartál přes 20 milionů všech iPodů, majorita těch levnějších. 

<strong>Skvělá podpora vývojářů</strong> - Apple se podařilo nalákat i herní firmy jako EA, Salesforce, AOL, Sega, Epocrates. Jeho vývojové prostředí je velmi dobré a pro lidi zvyklé na Mac OS X Cocoa rozhraní nebo Objective C na Macku je vývoj aplikace pro iPhone velmi snadný. 

<strong>Apple iFund</strong> podpoří začínající vývojáře, kterým nabídne investici do jejich software záměru. Ve fondu je 100 milionů dolarů a fond bude na bázi VC. 

<h3>A co se na SDK líbit nebude?</h3>

<strong>Ne všechny druhy software jsou povoleny.</strong> Apple prohlásil, že nebudou povoleny služby zatěžující mobilní data, takže například VoIP bude fungovat jen přes WiFi. Za to už Apple slíznul kritiku, zrovna v tomhle momentu ale podle mne trochu nefér, protože VoIP přes EDGE, to je spíš technology demo, než použitelná služba. Horší ale je, že není jisté, jak se Apple zachová v případě "obchodně kontroverzního" software - co například aplikace na nákup MP3 z Amazonu do iTunes? Není na ní nic nelegálního, náročného... Co port VLC? Zlé je, že není přesně definováno, co se nesmí, takže se to zjevně bude zjišťovat bojem. 

<strong>Omezení zápisu na disk</strong> - Software třetích stran nemůže zapisovat, kam by se mu zachtělo, jen do své vyhrazené oblasti. Je to ochrana ostatních aplikací, aby jim někdo něco nepodsouval. Jaké to bude mít praktické dopady (právě podsunutí dat třeba přehrávači) se ještě uvidí. 

<strong>Aplikace nesmí běžet na pozadí</strong> - když uživatel přepne na jinou aplikaci, aplikace třetí strany se ukončí. Apple napomíná vývojáře, aby data uložili tak, aby při dalším otevření aplikace byl uživatel tam, kde před tím skončil. Řada aplikací na iPhone už takhle funguje dnes. Hloupé ale je, že takhle to zamezí rozumně fungujícím programům typu IM (ICQ atd). Důvody jsou prý v zachování deklarované výdrže telefonu a bezproblémového chodu základních aplikací ve smyslu rychlost přepnutí atd, řadě aplikací to vadit nebude, ale chod některých to zamezí. Například já používám MobileScrobler, který posílá na pozadí moje přehráté písničky na <a href="http://www.last.fm/">Last.fm</a>. Ve skutečnosti jde o omezení právní, ne technické, je možné, že ho Apple časem zmírní, už s ohledem na to, že všechny ostatní smartphone běh na pozadí povolují a to mají někdy i citelně slabší procesor a méně paměti. 

<strong>Limitovaný přístup k systémovým rozhraním</strong> - aplikace třetích stran nemohou používat ani dock konektor, ani přístup na bluetooth stack.  To zamezí tvorbě některých doplňků, třeba GPSka připojovaná přes bluetooth/dock nepřichází v úvahu. 

<strong>Apple kontroluje celý ekosystém</strong> - co jsem označil jako výhodu, musím označit také jako nevýhodu. Je to sporná záležitost. Pokud se Apple bude chovat tržně a své vlastní produkty bude činit konkurenceschopné s produkty třetích stran nikoliv silou někoho vyškrtnout ze seznamu nabízeného software, bude to ku prospěchu všem. Ovšem takovéhle dobytčí choutky jsou od časů Microsoftu oblíbené, tak aby se nám Apple taky nenakazil. Omezení je na straně Apple docela hodně a v některých okamžicích to činí iPhone závislý na jediném řešení (samozřejmě Applím, ovšem zatím skvěle funkčním narozdíl od jiných platforem) jako je bezdrátový nákup hudby na iTunes atd. 

<h3>A co na to Android - pokoří iPhone?</h3>

Odpověď se mi zatím zdá nasnadě: ne, ani to není jeho ambice. Android vyvíjený pod patronací Google bude mít tendenci zaseknout dráp do Windows Mobile. Nabízí podobnou sadu funkcí, ale je zdarma. Vertikální integraci v podobě Mac OS pro iPhone Android nemá a konkurovat mu nebude. Na Android jsem se šel podívat v Barceloně, byl k vidění na stánku TI, což byl mimo jiné skvělý marketingový tah, protože tři čtvrtiny zmínek o TI z Barcelony byly založeny na tom, že pisatel tam viděl Androida. Jak by ne, TI představovalo referenční platformu pro Androida, výrobci stačilo ji koupit, vylisovat kryt a udělat krabici. Ve srovnání s WM to bylo velmi slušné, řadu ponaučení z iPhone si to do rozhraní vzalo a je to dále, než různá TouchFlo rozhraní HTC, ale pořád je z toho Linuxové pozadí cítit v look & feelu. 

<h3>iPhone pro firmy</h3>

Android je dobrý do zařízení, která nepotřebují ActiveSync, s tím si zatím nerozumí. A kdo ví, kdy a jak bude. Jinak je tomu u Apple - to si u Microsoftu zaplatilo za podklady k ActiveSync a iPhone v další verzi firmware (2.0?) bude mít nativní podporu pro Exchange servery včetně push emailu. Tím srovná krok s Windows Mobile a RIM a je připraven pro průnik mezi firemní uživatele. Jak ho přijmou? Nu, uvidíme. 

Závěr je zatím jednoduchý: vypadá to, že Apple se s iPhone daří. Osobně jsem zvědavý na data za IQ/2008, která by měla potvrdit či vyvrátit prodeje v jejich trendové křivce. V případě SDK je nepříjemné zpoždění, systém půjde do provozu v červnu, červenci - a také omezení. Nakolik nepříjemné ve skutečnosti omezení budou, záleží na soudnosti Apple, zatím to ale vypadá na vcelku rozumně nastavený ekosystém.