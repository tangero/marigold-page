---
ID: 2272
author: Patrick Zandl
categories:
- Mobilní sítě
- Ufon
- CDMA
layout: post
oldlink: 'https://www.marigold.cz/item/ufonuv-fofr-internet-za-nula-a-samoobsluha

  '
post_date: 2008-08-29 17:00:21
post_excerpt: ''
published: true
summary_points:
- U:fon nabízí Fofr internet Za nula za 5 Kč/15 minut v CDMA síti.
- Autor potřebuje mobilní internet pro notebook, O2 je drahé.
- Fofr internet má strop 800 Kč měsíčně, modem lze koupit bazarový.
- U:fon spustil samoobsluhu pro faktury a výpisy hovorů, O2 ji nemá.
title: U - fonův Fofr internet Za nula a Samoobsluha
---

Jestli se mi U:fon s něčím trefil do noty, pak to byla jeho nabídka Fofr internetu s tarifem Za nula. Zopakujme si nabídku: přístup k internetu v CDMA síti s určitým pokrytím republiky je v ceně 5 Kč za 15 minut. Platí se pouze za uvedený čas, neplatí se za přenesená data nebo nějaký paušál. Jedinou další finanční podmínkou je nutnost zaopatřit si modem, který stojí 3000 Kč (200Kč sleva při nákupu v Ufon shopu).

Proč mne nabídka zaujala a proč by se mohla líbit vám: mám data v iPhone za cca 150 Kč měsíčně, tím vyřídím většinu věcí, když jsem v terénu. Jenže občas potřebuji pracovat v terénu na notebooku. Nejrozumějším řešením by asi bylo pořídit si od O2 <a href="http://www.cz.o2.com/osobni/cz/telefony_a_zarizeni/modemy_a_data/detail.html?phoneId=538">Anydata modem</a>, co zvládá CDMA/3G/GPRS. Tím získává člověk asi nejkomplenější datové pokrytí. Cena 832 Kč měsíčně (s DPH) ovšem v mém případě neospravedlní to, jak málo to používám (cca 10 hodin měsíčně). Takže jsem se zatím připojoval přes 3G USB modem a O2, což jde v Praze, kde je 3G, ale kdekoliv v terénu je to nepoužitelné díky pomalosti GPRS. 

<img src="http://www.marigold.cz/wp-content/uploads/499d6ffd-6b96-4718-8c39-ebef6db1730b.jpg" alt="499D6FFD-6B96-4718-8C39-EBEF6DB1730B.jpg" border="0" width="130" height="141" align="right" />Fofrnet Za nula tohle řeší: mohu si datovat ledaskde. Byť CDMA od O2 to zatím netrumfuje, mé oblíbené oblasti tu jsou. Maximální cena je 800 Kč měsíčně, to je cenový strop. To mi vyhovuje. 

Jediným zádrhelem pro mne byla cena modemu, za 3000 Kč se mi do něj pro tak zřídkavé použití nechtělo. Nakonec jsem ho koupil někde na bazaru (sledujte Aukro a Sbazar) za polovinu, což mi přišlo přiměřené. 

Co byl problém, byla jeho aktivace: ačkoliv mi nejdříve na infolince potvrdili, že jde koupit službu bez modemu, posléze to většinou zapírali. Nakonec se zadařilo, modem jede a na Praze 4 mám následující parametry spojení: 

<a href="http://rychlost.cz"><img src="http://rychlost.cz/rs/20083436326.png"></a>

Což mne mírně překvapilo, že upload je lepší, než download a to dokonce podstatně i oproti domácí lince UPC. Uvidíme, co mi Ufouni řeknou na to, až přes uplink budu tlačit videa do práce :)

Modem jsem rozchodil na Mac OS X 10.5.3 bez problémů, stačilo si <a href="http://www.ufon.cz/cs/c/zakaznik-u-fonuv-fofr-internet-2/anydata-adu510l.htm">stáhnout driver, postupovat podle návodu</a> a počkat na aktivaci modemu. Fungoval mi ovladač z webu Ufona, který odkazuju a zatím s ním není problém.

<h2>Ufoní samoobsluha</h2>

Věc stará asi týden: Ufon zprovoznil Samoobsluhu. Řekl bych, že je to taková první verze, můžete se přes své telefonní číslo a heslo pro komunikaci s operátorem přihlásit přes web a podívat se na informace o sobě, jako jsou doručovací adresy, faktury a co je zajímavé, i detailní výpisy hovorů. Je to dobré pro přehled, jakou útratu u Ufona máte. Ačkoliv se to jmenuje samoobsluha, nevšiml jsem si, že by se tam daly nějaké služby okamžitě změnit, veškeré změny vás hodí do standardních objednávkových formulářů, takže tady je ještě prostor pro vylepšení. Musím ale říci, že touhle službou Ufon trhnul i O2, které se k něčemu takovému stále nedokopalo, zatímco ostatní operátoři to mají jako samozřejmost. Bravo Ufone. 

Co říci závěrem: stran výkonnosti a spolehlivosti Ufonova Fofr Internetu podám zprávu. Zatím jsem opatrný, skeptický, nijak na to nespoléhám, protože Ufonův Mobil je co do kvality signálu a tedy následně i provozu bída.