---
ID: 2187
author: Patrick Zandl
categories:
- Crowdfunding
- Investice
- Startupy
layout: post
oldlink: 'https://www.marigold.cz/item/charita-aneb-mikroinvestice

  '
post_date: 2008-01-01 17:31:38
post_excerpt: 'Platba je převodem na účet, není to tak hezky interaktivní a promakané,
  jako u Kiva.org, ale pokud přemýšlíte o rizikových investičních aktivitách s charitativním
  podtextem, asi to pro vás bude lepší.


  ...Ale pokud pro někoho chcete něco udělat, může to být o něco adrenalinovější a
  adresnější, než poukázání pár anonymních korun na konta nejrůznějších nadací.

  '
published: true
summary_points:
- Mikroinvestice a mikroúvěry řeší finanční problémy lidí v rozvojových zemích malými
  půjčkami.
- Komunitní zodpovědnost ručí za půjčky, snižuje riziko nesplácení a motivuje k splácení.
- Kiva.org je neziskový portál pro mikroinvestice, umožňuje přímou pomoc konkrétním
  projektům.
- myElen je český portál pro mikroinvestice do mexických projektů s možností výdělku.
title: Charita aneb mikroinvestice
---

<p>Web je plný zajímavých služeb, které ukazují, čeho všeho je komunita schopna, když se jí dá zajímavý názor a nespolehnete se jen na všemocnost internetu. Mikroinvestice a mikroúvěry jsou toho dobrý příkladem. A jelikož je po Silvestru a naše duše by se měly obrátit k bohulibé činnosti, abychom odepsaly své hríšky, tak něco o mikroinvesticích napíšu. Protože je to takový zajímavý způsob charity, bych řekl - někdy dokonce spojený s nulovou ztrátou či i se ziskem. </p>


<!--more-->

<p>Nejdříve stručně k mikroinvesticím a mikroúvěrům. Stručně, protože podrobněji to pojednávají <a href="http://www.investujeme.cz/?object=toptema&amp;menu=20&amp;sekce=0020&amp;sid=459">například tady na Investice.cz</a>. Na <a href="http://cs.wikipedia.org/wiki/Mikro%C3%BAv%C4%9Br">Wikipedii</a> to mají rozepsané hezky historicky. A nezapomněl <a href="http://virtually.cz/?art=14073">bych na Pavla Kohouta</a>, jenž jako vždy ruluje (rulezuje?). Je to taková chytrá myšlenka, že některé problémy lidí ve třetím světě by vyřešily relativně malé peníze v řádu desítek tisíc korun. Tím by mohli rozjet svoji firmičku, podnikání, většinou z našeho pohledu malé a nevýznamné, ale pro jejich životy perspektivní. Ale ti lidé nemají šanci se k takovým penězům dostat. Normální banka jim nepůjčí, protože nemají čím ručit, pro venture kapitalisty jsou to zase směšné sumy. A tak se to řeší "syndikací úvěru" ze soukromých zdrojů. Pár jednotlivců nabídne svoje peníze na nějakou činnost a investuje tisícikorunové sumy. Zpět mají dostat nulové zhodnocení - pak je to charita - někdy ale i nějaká procenta navíc.</p>

<p>Samozřejmě chápeme, že tohle může být dost riziková věc. Půjčit někomu v Mexiku nebo Peru tisícovku se může zdát jako ji vyhodit. Šméčko na první pohled. Komunitní verze Nigerijského spamu. Může být. Ani skutečnost, že v roce 2006 za to padla Nobelovka nemusí nic znamenat, byla za mír, ne za ekonomiku: prof. Yunus a jeho projekt Banka Gramín.</p>

<p>Mně se na tom líbí způsob, jakým se peníze kryjí. Ručení probíhá v podstatě formou komunitní zodpovědnosti. Půjčka je sice na něčí konkrétní projekt, ale ručí celá komunita. Po té je v případě nesplácení vymáhána větší část nesplacené částky. Navíc za tím vším je nějaký mechanismus, jak to té komunitě připomenout, jak s ní uzavřít smlouvu atd. A právě na funkčnosti tohoto mechanismu závisí, takže jsou tu prostředníci, kteří celou věc organizují. Někdy jsou to nevládní či nadační subjekty, jindy už jde o komerční aktivity.</p>

<p>A teď už přichází ta internetová část celého podniku. Webový portál věnovaný možnosti mikroúvěrů, kdy si vyberete projekty a investujete do nich. Můžete investovat celou částku, můžete rizika diverzifikovat a vkládat část požadovaného vkladu, ůvěr se pak syndikuje od více lidí. Jak vybrat, to je jen na vás.</p>

<p style="font-size: 13px;"><strong>Kiva - pomůžete a asi neproděláte</strong></p>

<p>Zmíním tři portály tohoto druhu. Mně se nejvíce líbí <a href="http://www.kiva.org">Kiva.org</a>. Ten je neziskový, za své úvěry nedostáváte žádnou odměnu. Výhodou je, že se registrovat může kdokoliv, platba probíhá online přes PayPal (tedy i platební kartou) a je to zajímavá forma pomoci konkrétnímu projektu, konkrétnímu člověku. Jestli máte výhrady ke sponzoringu velkých nadací a organizací, protože nevíte, co se za to konkrétně stane, tady tahle starost odpadá. A ještě něco: peníze se vám (dost možná) vrátí. U každého projektu doporučuju pročíst si informace o tom, kdo je Partnerem - tedy zprostředkovatelem, organizací, která zajistila ten projekt. Je tam vidět, kolik obchodů udělali a jak se splácejí, což svědčí o tom, jak se Partnerovi daří zajistit výplatu vašich peněz.</p>

<p style="font-size: 13px;"><strong>MicroPlace - eBay se snaží</strong></p>

<p>Kiva je spíše věc charity než investic. Když to dobře dopadne, někomu pomůžete a nic na tom netratíte. Jsou ale i mikroinvestiční portály, kde můžete k výdělku přijít. Nejdříve zmíním ze slušnosti <a href="https://www.microplace.com/">MicroPlace</a>, protože ten patří eBay a je asi nejlépe vypulírovaný. K dokonalosti mu chybí fakt, že investovat zde může jen člověk s pobytem v USA. Osobně tomuhle projektu dávám více šancí ku ziskovosti, než celému Skype, ale to jen tak na okraj.</p>

<p><strong>Český myELEN</strong></p>

<p>Server <a href="https://www.myelen.com">myElen</a> je kupodivu český projekt. Proč kupodivu? Nečekal bych, že se v tomhle oboru zrovna vyznamenáme, ale je to tak. MyElen nabízí investice do mexických projektů, minimální řád je většinou 5000 Kč, ale nabízejí se zde i možnosti výdělku. Platba je převodem na účet, není to tak hezky interaktivní a promakané, jako u Kiva.org, ale pokud přemýšlíte o rizikových investičních aktivitách s charitativním podtextem, asi to pro vás bude lepší. A výhodou je, že je tam všechno česky popsáno.</p>

<p>Než se rozhodnete si něco s mikroúvěry začít, rozhodně si k tomu pročtěte minimálně ty články, co jsem tu zaodkazoval. Přeci jen posílat něco na blind se nemusí zrovna oplatit. Ale pokud pro někoho chcete něco udělat, může to být o něco adrenalinovější a adresnější, než poukázání pár anonymních korun na konta nejrůznějších nadací.</p>

<p>A pokud vás mikroúvěry zaujaly, podívejte se na <a href="http://micropledge.com/">MicroPledge</a> - tady se sbírají mikropříspěvky na zamýšlené softwarové projekty. Chcete, aby někdo napsal nějaký soft a zaplatili byste si za něj? Nabídněte penízky a když se i další přidají a sežene se dost peněz, někdo se najde, kdo to napíše :)</p>