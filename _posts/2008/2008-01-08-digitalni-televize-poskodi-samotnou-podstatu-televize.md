---
ID: 2190
author: Patrick Zandl
categories:
- Televize
- Média
layout: post
oldlink: 'https://www.marigold.cz/item/digitalni-televize-poskodi-samotnou-podstatu-televize

  '
post_date: 2008-01-08 11:09:01
post_excerpt: 'Mladší generace tedy začínají televizi chápat jako asynchronní přepravní
  kanál, což reflektují tak, že jednou týdně se sejdou u televizního programu a dálkového
  ovladače, naprogramují si těch pár filmů, které by mohly stát za to na DVD rekordér
  a pak si filmy o příštím víkendu "zkonzumují".   Smůla trochu je, že většina rekordérů
  má tlačítko Time Skip, kterým přeskočí porci reklamy a já vím, že tohle tlačítko
  u filmu nahraného z Novy musím zmáčknout patnáctkrát rychle za sebou, abych reklamu
  zcela přeskočil.

  '
published: true
summary_points:
- Digitální televize a situace na trhu mohou podpořit nové formy distribuce videa.
- MPEG-4 zavádění může způsobit zastarání stávajících DVB-T tunerů a DVD rekordérů.
- Mladší generace vnímá televizi jako asynchronní kanál a preferuje nahrávání pořadů.
- Nízká kvalita TV programů a rostoucí popularita internetu podporují online video.
title: Digitální televize poškodí samotnou podstatu televize
---

<p>Jestli něco má šanci popostrčit netradiční formy distribuce videa po českém internetu, tak je to především nástup digitální televize. A situace na českém televizním trhu, ať už s předešlým souvisí nebo nesouvisí.</p>


<p>Proč? Inu, je to prosté. Zatím jsme od televize očekávali, že ji zapnete a ona běží, něco na ní hraje. Třicet let stará dědova Tesla stejně jako vaše fungl nová plasma.</p>

<p>S digitální televizí to taková prča není. Musíte si koupit set-top box. Pokud televize v sobě digitální tuner nemá. Dědova Tesla ho pravděpodobně mít nebude a nákupem tuneru zvýšíte hodnotu této televize trojnásobně. A kupovat si teď plazmu bez digitálního tuneru je nerozum. Že by?</p>

<!--more-->
<p>To záleží na tom, jak se všechno vyvine. Dnešní set-top boxy zvládají MPEG-2, což je takový obecný standard v TV světě. Jenže někde už se tlačí MPEG-4 (například české O2 o něm rádo mluví) a v takovém případě můžete starý set-top box vyhodit.</p>

<p>Jenže tady ten zádrhel začíná. Pokud se začne měnit technologie, k čemu budou televize disponující DVB-T tunerem s podporou MPEG-2? A co DVD rekordéry? Budete je vyhazovat? Kvůli nové technologii?</p>

<p>Já chápu, že MPEG-4 nabídne více kanálů a případně lepší kvalitu, HD formát bez MPEG-4 (či jiné nové komprese) si představím jen obtížně. Jenže lidem se nebude chtít příliš často technologie měnit. U televize na to nejsou zvyklí.</p>

<p>A pokud ke změnám má dojít, začnou zejména ti mladší přemýšlet, zda změnu nepojmout velkolepěji, když už změna. Například přechodem k internetu. Proč?</p>

<p>Protože nabídka v digitální i analogové TV stojí čím dál více za houby. České televize chrlí estrádní pořady a bezduché seriály, všechno se zaměřením na věkovou kategorii 45+. Filmů je pramálo a za megafilm označí televize bez ostychu věc starou pět i více let, což k průměrnému stáří ostatních filmů pravda koresponduje. Mladší generace tedy začínají televizi chápat jako asynchronní přepravní kanál, což reflektují tak, že jednou týdně se sejdou u televizního programu a dálkového ovladače, naprogramují si těch pár filmů, které by mohly stát za to na DVD rekordér a pak si filmy o příštím víkendu "zkonzumují". Smůla trochu je, že většina rekordérů má tlačítko Time Skip, kterým přeskočí porci reklamy a já vím, že tohle tlačítko u filmu nahraného z Novy musím zmáčknout patnáctkrát rychle za sebou, abych reklamu zcela přeskočil.</p>

<p>Až mi české televize začnou vysvětlovat, že můj DVD rekordér takhle použít nepůjde, protože nemá digitální tuner a že mám vysolit desítku za nový, asi nebudu happy. A asi na to rezignuju.</p>

<p>Myslíte si, že nové české programy něco vytrhnou? Těžko. Dobrým příkladem je pro mne Óčko. Stanice pro mladé prý. Nedávno ji UPC vyhodilo z analogové distribuce ve své kabelové síti a přeřadilo ji na digitál. Což znamená, že ji v podstatě pro většinu lidí vymazalo z TV, protože digitál UPC má podstatně méně lidí, než analog. Proč si ho volit, k tomu bylo jen málo důvodů a Óčko tím důvodem bude pro málokoho, protože to znamená 99 Kč měsíčně.</p>

<p>Óčko má denní sledovanost hraničící s klinickou smrtí. UPC zvolilo rozumně, protože ještě mohlo vyhodit Markýzu (analogový kanál tak udělal prostor digitálnímu multiplexu) a jediný vyrvál kvůli tomu nastal proto, že Óčko patří Mafře. A ta to UPC osladila ve všech médiích, co má. A že už jich pár má. Jenže faktem je, že Markýza by mi chyběla, nepřítomnost Óčka jsem nepoznal.</p>

<p>Dlouhodobá tendence? Asynchronní distribuci videa formou TV vypustit a přejít kompletně na internet. Kdo má rychlou linku, kdo si zaplatil Premium <a href="http://www.rapidshare.com">Rapidshare</a> účet a našel nějaký <a href="http://www.rapidshare-search-engine.com">Rapidshare vyhledávač</a>, ten mi dá za pravdu...</p>