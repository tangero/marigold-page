---
ID: 2255
author: Patrick Zandl
categories:
- Mobilní sítě
- Ufon
- CDMA
layout: post
oldlink: 'https://www.marigold.cz/item/jaky-je-ubiquam-u-400-a-sluzba-ufonuv-mobil

  '
post_date: 2008-06-24 21:56:39
post_excerpt: ''
published: true
summary_points:
- Ufonův mobil Ubiquam U-400 má upravenou frekvenci pro síť Ufon.
- Cena U-400 je 3000-5000 Kč s tarifem Za Nula a pětikilem jistiny.
- U-400 nabízí hovory, hlasovou schránku, SMS a časem datové přenosy.
- SMS zprávy na U-400 jsou problematické kvůli T9 a délce zpráv.
title: "Jaký je Ubiquam U-400 a služba Ufonův Mobil"
---

Ufonův mobil jsem si pořídil dobrovolně, protože jsem mu chtěl dát šanci. Není to recenze novináře, který znechuceně nafasoval mobil, ale názor někoho, kdo vážně přemýšlel nad tím, že by Ufonův mobil používal. Protože mám rád změnu. Protože mám rád zajímavé tarify. A nakonec i proto, že jsem si říkal: proč taky jednou nemít úplně obyčejný mobil, který nic neumí. Minimálně v tom posledním Ufonův mobil vyhoví dokonale. 


Takže mu pojďme pustit žilou...
<!--more-->
Ufon v současné době nabízí jediný mobil a to Ubiquam U-400. Hlavní důvod je v tom, že pro jeho síť je třeba udělat úpravu na radiové části, přehodit pracovní frekvenci na 410-430 MHz, která je pro Ufonovu síť unikátní. Takže ani to, co se ve světě nabízí jako U-400 není totožné s tím, co se u nás prodává, kompatibilní je jen příslušenství. Ostatně, i ve světě CDMA se U-400 považuje za výběhový model, jehož hlavní a jedinou výhodou je cena. 

<h3>Cena telefonu</h3>

To v případě Ufona neplatí. Cena telefonu spolu se službou je 3000 Kč, pokud budete jeden z prvních deseti tisíc objednatelů, pak půjde cena na 5000 Kč - hovořím o tarifu Za Nula, který mi pro jednotlivce přišel nejzajímavější. V ceně je pětikilo nevratný poplatek, který po pravdě zjevně slouží Ufonovi jako účetní jištění toho, že zaplatíte za odebrané služby (U ostatních tarifů je to maličko jinak, poplatek je vratný). Pětikilo je totiž to, co můžete maximálně za měsíc u Ufona utratit, leda byste si složením další částky navýšili tuto jistinu. Špatně vymyšlené to není, ale jak zjistit, kolik jste provolali, to vážně netuším. Možná přijde dostatečně dopředu nějaká SMS, ale moc bych to na to neviděl, stavovýma zprávama se mi zdá, že Ufon šetří. 

Jen tak na okraj, když si vezmete nejoškubanější GSM mobil dnes prodávaný v těch hyperlaciných prepaid sadách, pohybujete se v ceně kolem 1000 Kč. Za tuhle cenu dostáváte výrazně vybavenější mobilní telefon,  zpravidla také s podstatně lépe zpracovaným ovládáním, o čemž ještě bude pláč na zdejším hrobě. Kvůli funkcím si Ubiquam opravdu nekupujte a v rodině GSM by tento telefon byl obtížně prodejný za pětistovku. Myslím to vážně.  

<h3>Služby: hlas + schránka, SMS, časem data, nic víc</h3>

<img src="http://www.marigold.cz/wp-content/uploads/f2ddc8f2-3089-4d5c-a0aa-a0cdfd8ce5c6.jpg" alt="F2DDC8F2-3089-4D5C-A0AA-A0CDFD8CE5C6.jpg" border="0" width="99" height="189" align="right" />Portfolio služeb je u telefonu jednoduché. Jde hovory přijímat, fungují odchozí telefonické hovory, je zde hlasová schránka (volání na ni je zdarma, bo je to vnitroufoní hovor) a můžete přijímat a odesílat SMS (nikoliv Premium SMS). V budoucnu (prý o prázdninách) budou fungovat i datové přenosy, to až MobilKom (=Ufon) sežene USB kabely k Ubiquamu. Rychlost 153 Kb/s, měsíční cena 200 Kč. Jelikož Ubiquam nemá žádný WAP/HTML prohlížeč, nemá cenu dělat tarifikaci po KB, takže ten flatfee má smysl. Ta rychlost, pokud se ji podaří Ufonovi držet, není nejhorší, oproti T-Mobile a Vodafone s GPRS je to slušné a příští rok prý (!!!) nabídnou i rychlosti vyšší, zjevně až seženou výrobce ochotného sjet malou sérii EVDO telefonů v 410 MHz bandu. 

K telefonu dostanete SIM kartu. Teď dostanu sprďáka, protože znalci namítnou, že to není SIM karta, ale R-UIM, což je obdoba CDMA standardu pro to, co v GSM obsluhuje SIM. Pro neznalce je podstatné, že to vypadá a funguje stejně, jen užité protokoly jsou jiné, takže když Ufonovu "simku" strčíte do GSM mobilu, tak vám nebude fungovat. Vtip je v tom, že neexistuje žádný GSM mobil s podporou Ufonovy sítě, takže by vám to nefungovalo v žádném případě, takže na rozdíl mezi SIM a R-UIM můžete z vesela zapomenout. Jen pro úplnost připomínám, že Ufon tvrdí, že nabídne SIM kartu pro roaming, kdy půjde asi o klasickou SIM kartu pro GSM, kterou si dáte do GSM telefonu a markovat se bude k vašemu Ufonímu účtu, ale na letošní dovolenou to stihne těžko. Navíc, když si koupíte SIM kartu United Mobile a Ufoní mobil si na ni přesměrujete, vyjde vás to laciněji, věřte mi. A když jsme u toho, United Mobile vám zvládne zprovoznit za cenu 1 euro = 1 MB dat i datové služby ve zhruba šedesáti zemích. To jen k těm cestám. Teoreticky by mohl Ufon nabídnout dual kartu, která spojí R-UIM a SIM, takový standard existuje, dělají je CDMA operátoři pro cestující zákazníky, nemožné to není. Budu tomu dál říkat mylně SIM karta, nezlobte se na mne. 

Na Ufonově SIM kartě je prostor pro 30 SMS zpráv a 250 kontaktů, dalších 500 kontaktů, 100 přijatých a 50 odeslaných zpráv se vejde do telefonu, kontakt může mít více čísel, nezkoušel jsem to, nechávám si je na SIMce. 

<h4>Telefonování</h4>

Telefonování fungovalo v pohodě, mapa pokrytí nelhlala, pokrytí uvnitř budov není nejlepší, ale pokud je venku slušný signál, zavoláte si i v budově. U mne doma i v práci je signál i vevnitř, ale radši to otestujte.    

Telefon bylo nejprve třeba aktivovat na infolince, tam jsem nadiktoval pár údajů, do dvou hodin přišlo potvrzení o aktivaci přes SMS, v něm byly i instrukce o placení, to pro jistotu. Aktivace bezproblémová, podle podmínek na ni mají 24 hodin. 

Stojí za to zmínit, že implicitní nastavení je, že ve všech případech, kdy příchozí telefonní hovor nemůže být uskutečněn, padá hovor do hlasové schránky. Telefon to umožní vypnout, ale musíte na čtyřikrát, protože neumí zrušit všechna přesměrování. 

<h4>SMS zprávy</h4>

Zatímco na telefonování se v menu telefonu nedá mnoho zkazit (doufejme), o esemeskách to neplatí a Ubiquam podělal, co mohl. Tak především telefon sice má českou T9, ale cpe do ní háčky a čárky, ty odesílá jako unicode, takže SMS zprávu zkrátí na 70 znaků a rozdělí. Na to, že SMS zpráva stojí většinou u Ufona 1,50 Kč je to hodně nepříjemné. Navíc si T9 nelze zapnout trvale, při každém psaní zprávy je nutno ho zapnout znovu. Kromě toho telefon nepodporuje dlouhé SMS zprávy, takže zprávu delší než 160 znaků prostě nenapíšete a když vám nějaká taková přijde, tak se rozdělí do dvou. Jenže to nepoznáte, nemá žádné číslíčko či značku, že jde o rozdělenou zprávu, musíte se dovtípit, která zpráva ke které patří a která je první a která další. Stejně tak potvrzení o SMS zprávě docházejí jako samostatné zprávy, ale to už jsem ani nečekal jinak. Připočtěte k tomu naprosto neintuitivní editor pro psaní SMS zpráv a nemůžete se divit, že můj názor na použitelnost SMS zpráv u Ufon mobilu spíše inklinuje k tomu, že použitelné nejsou. <strong>Známka čtyři mínus</strong> a to jen proto, že alespoň číslo příjemce můžete vybrat ze seznamu a ne jako u starých Motorol ho vypisovat ručně z paměti vlastní, nikoliv telefonní. 

Tím přehled funkcí končí. Je tu budík, jedna příšerná hra, stopky, kalendář na padesát událostí, který nelze synchronizovat. Datové propojení jen kabelem, jak dostanete kontakty z paměti telefonu netuším.  

Dobrou vlastností telefonu je jeho váha a výdrž. Podle manuálu jde o 200 hodin na jedno nabití a skutečně se ukazuje, že absence jakýchkoliv rozvinutých funkcí výdrži hodně pomáhá. Poprvé po mnoha letech se mi stalo, že telefonu za den ubyla stěží jedna čárka indikátoru nabití. Jak by také ne, nemohl jsem na něm strávit jízdu metrem hraní slušné hry nebo čtením webu, nenatankoval jsem na něm dvě hodiny přehrávání hudby a nevyfotil jsem si pár fotek. To všechno pomůže tomu, že telefon bez nabíjení vydrží bez problémů opravdu několik dní, já ho po čtyřech dne (měl ještě dvě čárky) strčil do nabíječky a dál ho nepokoušel. 

<h3>Pokus o něco jako zhodnocení telefonu</h3>

Co říct. Ubiquam U-400 je neskutečná tragédie. Kdyby šlo o jednoduchý mobil, který dobře plní, co má, bylo by to něco, co lze akceptovat - prostě jednoduchý mobil pro lidi, kteří potřebují SMS a telefonování, takových je pořád hodně. Jenže U-400 neplní dobře ani to, co slibuje. SMS zprávy jsou jen pro příznivce datlování, milovníci T9 se budou vztekat, leda by vysloveně trvali na posílání zpráv s diakritikou. Nepříjemný lapsus. Bez komentáře je pouze telefonování, protože číslo lze uložit, zavolat. A aby nebylo kritiky málo, za ten týden, co telefon mám, se mi několikrát stihla zablokovat klávesa Menu, která slouží pro odemčení telefonu, takže telefon neidentifikoval její zmáčknutí a nebylo možné jej odblokovat. Musel jsem vyndávat baterku. 

Oproti předpokladům na internetu musím dodat, že telefon má vibrační vyzvánění, polyfonyčnost jsem nezkoumal, protože je mi ukradená a ani netuším, zda lze do telefonu jiná vyzvánění dostat. Co mne přišlo jako další nedomyšlenost byla skutečnost, že stiskem postranních kláves, které v průběhu hovoru regulují jeho hlasitost, jste v klidovém režimu nastavili hlasitost stisku kláves. A protože v kapse se tyhle tlačítka zmáčknou snadno, pořád se mi nastavoval nějaký tón kláves a já si pořád zpět musel nastavit tichý chod kláves, jaký požaduji já.  

<img src="http://www.marigold.cz/wp-content/uploads/596df9b8-19c4-4da5-8e99-83ea7fcc7af4.jpg" alt="596DF9B8-19C4-4DA5-8E99-83EA7FCC7AF4.jpg" border="0" width="347" height="280" align="right" />K telefonu má být časem příslušenství (handsfree) a jestli toužíte po pouzdru, lze použít z Nokia 2600.

A jaké budou problémy se servisem? Netuším. Problém je, že zatímco náhradní GSM telefon najdete v každé druhé kanceláři, když se vám rozbije CDMA telefon nebo půjde do reklamačky, náhradní nemáte kde vzít... 

<strong>Result:</strong> jestli chcete volat, tak ano. Fajn je váha - cca 80 gramů je i dneska velmi hezké. Se SMS zprávami opatrně. A nic jiného to neumí. Od Ufona to byla šlápota vedle - kdyby ty SMS zprávy byly alespoň pořádně udělané, ale takhle je to opravdu velmi omezující. Přitom Ubiquam nabízí mnohem hezčí CDMA telefony, které by se snad daly předělat na 410 MHz. Třeba následovník U-400 nazvaný U-520 je už hezoučký kousek (viz obrázek vpravo).