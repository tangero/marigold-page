---
audio_url: http://www.marigold.cz/audio/2023-12-16-facebook-meta-metaversum.mp3
audiooff: false
categories:
- Facebook
- Meta
- Metaversum
excerpt: Nejdůležitější zprávou poslední doby je přejmenování společnosti Facebook
  na Meta Platforms Inc. Nový Facebok budoucnosti není podle Marka Zuckerberga pouhá
  sociální síť, ale portál, v němž uživatel prostřednictvím softwaru a hardwaru vstupuje
  do takzvaného metaversa. Cožeto?
featured: true
layout: post
summary_points:
- Facebook se přejmenoval na Meta, zdůrazňuje svůj posun od sociálních sítí k metaversu.
- Metaverse je Zuckerbergova vize virtuálního světa s avatary a brýlemi Oculus.
- Facebook Papers odhalily, že firma vědomě šíří dezinformace a nenávist.
- Technické výzvy a reputace Facebooku mohou ohrozit úspěch Metaverse.
title: Facebook je nově Meta a staví Metaversum
---

Nejdůležitější zprávou poslední doby je přejmenování společnosti Facebook na Meta Platforms Inc. A hned si řekneme, proč je to důležité. Jen pro jistotu připomínám, že jde o přejmenování společnosti, nikoliv o přejmenování samotné konkrétní služby. Naopak se tímto přejmenováním někdejší společnost Facebook snaží zdůraznit, že neprovozuje jen sociální síť, ale také komunikátor WhatsApp, Messenger či obrázkovou sociální síť Instagram. 

A co je nejdůležitější, Mark Zuckerberg se oznámeným přejmenováním snaží strhnout pozornost na vizi digitální budoucnosti. Nový Facebok budoucnosti není podle Marka Zuckerberga pouhá sociální síť, ale portál, v němž uživatel prostřednictvím softwaru a hardwaru vstupuje do takzvaného "metaversa". 

Samotný termín "metaversum" si zapamatujme. Už proto, že je přiléhavý ve více rozměrech, než by Zuckerberg chtěl. Poprvé se termín objevil se ve vědeckofantastickém románu Neala Stephensona Snow Crash z roku 1992, který popisuje budoucnost, v níž korporace a organizovaný zločin mají nad jinak bezprávným světem obrovskou moc. Moc nikoliv nepodobnou té, která se nad dnešním světem manifestuje skrze Facebook a jeho ekosystém.

O tom, co technicky bude Zuckerbergovo Metaversum, mnoho jistého nevíme. Jistě, pokud kloužeme po povrchu, máme jakousi představu, která může vypadat komplexně, jenže ďábel použitelnosti bývá schovaný v detailech. Vstup do virtuálního světa proběhne sice přes brýle Oculus, jenže model nazvaný Projekt Cambria byl ukázán spíše jako vize. Už tak je ale zajímavé, že Cambria obsahuje sledování obličeje a očí uživatele, nejenom jeho okolí, takže váš vlastní avatar bude moci zobrazovat vaši vlastní mimiku. To jsou ty důležité detaily, které rozhodují o úspěchu a neúspěchu projektu a asi proto byly i zmíněny. 


Samotný virtuální svět je založený na software vyvíjeném pod jménem Horizon, jehož demo  [najdete na firemních stránkách](https://www.oculus.com/facebook-horizon/). Videointro rozhodně nepředstavuje přehnaně reálnou virtuální realitu, je to spíše takový mix mezi kostičkovým Minecraftem, malovaným Robloxem a konferenčním software s personalizací pomocí dětského Scratche. Orientace na mladou generaci a její zatažení do "workspace" je tu naprosto zřetelné. Jak daleko je tato demonstrace od cílové vize, to zřejmé není. Lepší přehled nám mohou udělat  [koncepty firemní divize Reality Labs, zejména Codec Avatars, reálné avatar](https://tech.fb.com/codec-avatars-facebook-reality-labs/)y. Doporučuji podívat se, jak to vypadá.

  

Další zdroje k Metaverse:

-   **[Recording of live stream](https://www.facebook.com/watch/live/?ref=watch_permalink&v=561535698440683)**  (Facebook)
    
-   **[Mark Zuckerberg on the Rebrand](https://www.theverge.com/22749919/mark-zuckerberg-facebook-meta-company-rebrand)**  (The Verge)
    
-   **[Enter the metaverse: the digital future Mark Zuckerberg is steering us toward](https://www.theguardian.com/technology/2021/oct/28/facebook-mark-zuckerberg-meta-metaverse)**  (Guardian)
    
-   **[What the metaverse will (and won’t) be, according to 28 experts](https://www.fastcompany.com/90678442/what-is-the-metaverse)**  (Fast Company)
    
-   **[Look Over Here, Kids, It’s the Metaverse](https://www.wired.com/story/facebook-connect-metaverse/)**  (Wired)
    
-   **[An Interview with Mark Zuckerberg about the Metaverse](https://stratechery.com/2021/an-interview-with-mark-zuckerberg-about-the-metaverse/?access_token=eyJhbGciOiJSUzI1NiIsImtpZCI6InN0cmF0ZWNoZXJ5LnBhc3Nwb3J0Lm9ubGluZSIsInR5cCI6IkpXVCJ9.eyJhdWQiOiJzdHJhdGVjaGVyeS5wYXNzcG9ydC5vbmxpbmUiLCJlbnQiOnsidXJpIjpbImh0dHBzOi8vc3RyYXRlY2hlcnkuY29tLzIwMjEvYW4taW50ZXJ2aWV3LXdpdGgtbWFyay16dWNrZXJiZXJnLWFib3V0LXRoZS1tZXRhdmVyc2UvIl19LCJleHAiOjE2MzgwNDUzMTksImlhdCI6MTYzNTQ1MzMxOSwiaXNzIjoiaHR0cHM6Ly9zdHJhdGVjaGVyeS5wYXNzcG9ydC5vbmxpbmUvb2F1dGgiLCJzY29wZSI6ImFydGljbGU6cmVhZCBjYXRlZ29yeTpyZWFkIiwic3ViIjoiOEgycEhDUlFkU1lzbTdScFlhd3VhZCIsInVzZSI6ImFjY2VzcyJ9.NP1UwHE4wsnIZEoxKH4lBFlKAWx8WThFDV4TMmo37pXzyh8nM_G9ludwMULKmuH9a_IUOEoguyiSY_C3pSHi87W3aFW01EzM-44ZK0M--hQF9Ub1brtRTh8SGoLX5QXDAMFK3sDLY1PCNbjnEJwVGbzCFKrWiRwAebcPx7siJzK4jgPPWJkytpCI9Fx0HRoIrvOI7PuJ8fIgD06uIoaxHRQo9FzXRYH5qoITIR9hWdBihKsReD4jsp2PB9fyNQznDIP9z-Lsy5BVRFEGA0kqf4x_vh8entUtn7rJY-LYLR2Z3iHHr7oxvpIFkcg8q4tfLYmj6lpaSApAMiDWfcZeVA&utm_source=pocket_mylist)**  (Stratechery)
    

  

## K čemu to bude?

  

Je to mandatorní součást každého článku o metaversu. K čemu že to bude? Metaversum má umožnit "další úroveň zábavy", "lepší spolupráci". Tolik reklamní slogany. Ve skutečnosti to znamená, že metaverse má potáhnout šedou skutečnost našich životů virtuálním pozlátkem, něčím sexy a radostným. Že se ve skutečnosti nemůžete projet nadupaným sporťákem? Ve virtuální realitě do něj sbalíte i sexy protějšek - a to je přeci zajímavý, nebo ne?

  

Je to dost? Je to ten průlom, kvůli kterému si budete nasazovat těžké brýle a upgradovat hardware, neboť taková sranda sežere hromadu grafického i síťového výkonu? Když začínal Facebook, tak si to mnozí také neuměli představit, že by někoho zajímalo, co jste měli k obědu a jak se má vaše kočka. A ve skutečnosti to také nikoho nezajímalo. Chvíli Facebook vypadal jako další diskusní fórum, kterých byla hromada, jenže pak se naučil, co jeho uživatele nejvíce udržuje na jeho stránkách: kontroverzní informace, ujišťování v předsudcích, sdílená nenávist. Poštvávání lidí proti sobě. Když se podívám na svou dnešní "zeď" na Facebooku, ty tam jsou fotky novorozenců, narozeninové gratulace, pozvánky na knižní křesti nebo jen tak ožíračky všeho druhu. Nahradily je politické přestřelky, kde si lidé, kteří ještě nedávno k sobě měli tak blízko, slovně vyškrábávají oči. K tomu metaverse doplní co? Grafické znázornění?

  

## Facebook Papers

  

A tím se splavně dostáváme k dalšímu tématu. V poslední době se totiž začalo objevovat stále více důkazů mého výše uvedeného tvrzení. Ukazuje se, že Facebook měl nejenom externí informace, ale i interní výzkumy o tom, že způsob, jakým pracuje s informacemi, šíří nenávist a dezinformace. A byl dokonce vyzýván vlastními zaměstnanci, aby svůj přistup změnil. Jenže udělal jen minoritní změny a jen na některých trzích. Například se ukázalo, že skutečné zpracování dezinformací probíhá jen na bohatých západních trzích, v řadě zemí je Facebook nedělá vůbec nebo symbolicky či formou automatického zpracování, které je náchylné k předsudkům a chybám. Pro tuto sadu uniklých interních materiálů se vžilo označení Facebook Papers.

  

Co je na těchto důkazech především děsivého? Že Facebook o problémech věděl a připouštěl, že nejde o nepodložené názor, ale o skutečnost. Jenže navrhované akce nepodnikl, neboť by to snížilo jeho růst, inzertní příjmy nebo návštěvnost a uživatelem strávený čas.

  

## Jaký osud čeká Metaverse?

  

A odtud se vracíme k tomu, jaký úspěch může mít Metaverse v podání společnosti Meta, někdejšího Facebooku. On totiž Facebook v roce 2021 není tou samou společností, jako někdy v roce 2014. Firma již opustila vizi sociální zodpovědnosti za kultivaci veřejného prostoru, kdysi veřejně deklarovaný cíl formovaný ve Facebook Manifesto ([překládal jsem ho zde](https://www.marigold.cz/item/facebook-manifesto-budovani-globalniho-spolecenstvi)). Namísto "dont be evil" společnosti je dnešní provozovatel Facebooku vnímaný jako společnost používající všechny možné i nemožné pokoutní taktiky pro vylákávání dat a jejich zpeněžení. Firma používající v obchodním styku svou monopolní sílu a nepříliš čisté taktiky. Ani z pohledu koncových uživatelů, ani u obchodních partnerů se firma netěží dobré pověsti.

  

Pamatujete si, co mezi uživateli prosadilo Facebook? Možností začlenit aplikace a stránky do ekosystému Facebooku a vydělávat na nich. Hry jako Farmville, stránky produktů. Podobnou strategií, otevřeným ekosystémem, půjde prý i nový Metaverse. Je otevřený třetím stranám, které pro něj udělají okouzlující aplikace... které následně Facebook okopíruje, pokud budou příliš úspěšné, nebo alespoň zdaní širokým výběrem poplatků, jako to udělal minule při začleňování aplikací a stránek. Plus vyluxuje zákaznickou bázi o všechny data a vlastní obsah původních poskytovatelů obsahu zasune tak dozadu, že jej bez dalších reklamních peněz nenajde ani Sherlock Holmes.

  

Dnes je Facebook synonymem všeho špatného, co v IT branži je. Problematická reputace, neurčitá bezpečnost a s ní související netransparentnost i uzavřenost platformy. Intenzivní exploatace uživatelských dat napojená na reklamní systém. Ignorování soukromí a naopak tlak na jeho zrušení. Neetické jednání a popírání jakýchkoliv problémů a chyb. Akviziční chování, kdy je skupována veškerá potenciální konkurence i jen tak preventivně. A přidejme k tomu poslední poznatky z Facebook Papers, tedy že společnost není ochotná řešit problémy, které způsobuje, ačkoliv o nich ví.

  

Dá se tedy předpokládat, že na jednu stranu budou společnosti značně ostražitější v přenášení svých konceptů do služby Metaverse, ale také již nyní je jisté, že Facebook do toho uvalí obrovské peníze. Již dnes jej vývoj Metaversa stojí miliardy dolarů. Jen pro představu, kolik Facebook investuje - Reality Labs, divize Facebooku zodpovědná za vývoj nových zařízení, má deset tisíc zaměstnanců a letos utratila 10 miliard dolarů. Rozhovor s šéfem Reality Labs a novým technickým ředitelem Meta Andrewem Bosworthem  [najdete na The Verge](https://www.theverge.com/22752986/meta-facebook-andrew-bosworth-interview-metaverse-vr-ar).

  

  

Takže vpředu půjdou klasické mainstreamové značky, které staví svůj život na spojení se vším, co je vidět, s tím bych počítal. Ale co ti ostatní?

  

Problematickou ochotou a ostražitostí firem to ale nekončí. Pak jsou tu technické problémy. Především pro kvalitní virtuální realitu je potřeba značná přenosová rychlost, kvalitní displeje, rychlé procesory a také dobré napájení. To všechno se snaží Projekt Cambria řešit, jenže v něčem tahá za kratší konec. Moderní akumulátory v kombinaci s posledními verzemi WiFi 6 a sítěmi 5G zvládnou brýle krmit daty vcelku rychle i relativně dlouho, ale pořád to není nic na masové nasazení. Dokonce se zdá, že bude potřeba spíše sítí 6G. A co hůř, celosvětový nedostatek čipů posouvá veškeré termíny, Facebook prostě není schopen brýle Cambria vyrobit v dostatečném množství na větší testování, natož za rozumné peníze na široký prodej. Termín před rokem 2023 je spíše nemyslitelný.

## Kdo je kdo v Metaverse?

  

V souboji o metaversum není Facebook sám. Je tu větší množství firem, od těch, které vyrábějí hardware, až po ty software firmy. Kdo a co dělá v odvětví metaverse? Ještě včera jsme vlastně nevěděli, že existuje.  [CB Insigths připravil zdarma ke stažení](https://www.cbinsights.com/research/metaverse-market-map/?utm_source=Patrickuv+Newsletter&utm_medium=email) (po odevzdání emailu) přehlednou mapku devadesátky firem pracujících na něčem z ranku Metaverse.

  

  

Je také důležité si připomenout, že existuje celá řada čínských společností, které pro Metaverse něco připravují, ale jsou pro nás neviditelné. Čestnou výjimkou je gigant Tencent, který je čínským partnerem pro herní platformu Roblox a také provozovatelem řady služeb včetně majoritní místní sociální sítě WeChat a komunikátoru QQ. A který se také na metaverse připravuje. Minulý týden čínský státní think-tank publikoval výzvu vládě, aby z důvodu národní bezpečnosti zvýšila kontrolu nad metaverzemi. Čína by měla být připravena stanovit technické a etické standardy pro metaverzi a vypořádat se s výzvami, které přináší v oblastech, jako je boj proti praní špinavých peněz a ochrana duševního vlastnictví, tvrdí dokument. Nu a jak je obvyklé, místním šampionem se může stát jen místní firma, dost pravděpodobně právě Tencent.

  

A to je zatím všechno, co lze určitého o Metaversu říct a co stojí nyní za pozornost.