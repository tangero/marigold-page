---
ID: 1654
title: 'FCC nařizuje: z&nbsp;VoIP se musí dovolat na 911'
author: Patrick Zandl
post_excerpt: ""
layout: post
oldlink: >
  https://www.marigold.cz/item/fcc-narizuje-z-voip-se-musi-dovolat-na-911
published: true
post_date: 2005-05-20 09:26:01
---
	<p>V USA je číslo 911 ekvivalentem našeho 112 - jde o nouzovou službu, kde vám policie, hasiči či doktoři pomohou. FCC již delší dobu byla pod tlakem pevnolinkových i mobilních operátorů, kteří argumentovali, že souboj s VoIP není pro ně fér, když VoIP operátoři nemusí zajistit dostupnost linky 911 ze svých zařízení. FCC tedy nyní nařídilo, aby VoIP služby do listopadu rovněž zpřístupnili volání na lokální centrum 911. Kromě zpřístupnění volání, což samo o sobě není takový technický problém, budou tedy muset VoIP operátoři zřejmě platit z každého čísla příspěvek na provoz 911 linky, jak je zvykem u ostatních telekomunikačních operátorů. Což mnoha z nich neudělá radost. Kromě toho také operátoři musí dát k dispozici číslo zákazníka pro zpětné volání (to rovněž nebude velký problém), ale také jeho geografickou polohu. Tu u mobilní sítě udává GPS nebo lokalizace polohy v síti, u pevnolinkového připojení je to adresa přípojného místa. Co to bude u VoIP?</p>
	<p>FCC tím jednoduše sdělila VoIP operátorům: chcete nabízet služby jako telefonní? Tak ať jsou stejně telefonní, jako všechny ostatní - jak s právy (příchozí číslo), tak s povinnostmi (911).</p>
	<p>Bývalý šéf FCC Wireless Telecommunications Bureau John Muleta už také toto rozhodnutí okomentoval. Podle něj bude zavedení 911 na VoIP trvat roky, ne 120 dní. Podobně, jako tomu bylo třeba u mobilů, objektivních problémů prostě bylo až příliš (<a href="http://blogs.zdnet.com/ip-telephony/?p=434">zdroj</a>). </p>
	<p>Řada operátorů již dala najevo svoji nespokojenost s rozhodnutím FCC. Například Skype již prohlásil, že má jen velmi obecné povědomí o lokaci uživatele své služby a že by jej FCC měla z regulace vyjmout. </p>
	<p>Také AT&amp;T již prohlásilo, že bude mít s 911 problémy, protože by potřebovalo zajistit přístup ke všem routerům v zemi, aby mohlo spolehlivě lokalizovat polohu svých CallVantage zákazníků. (<a href="http://www.voipplanet.com/news/article.php/3506071">zdroj</a>)</p>
	<p>S povinnou 911 si zřejmě FCC užije ještě mnoho legrace.
</p>