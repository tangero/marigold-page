---
ID: 1725
title: 'Eurotel a&nbsp;WAP aneb bohové musí být šílení'
author: Patrick Zandl
post_excerpt: ""
layout: post
oldlink: >
  https://www.marigold.cz/item/eurotel-a-wap-aneb-bohove-musi-byt-sileni
published: true
post_date: 2005-07-16 12:36:44
---
<p>Eurotelu se zase podařila Eurotelu se zase podařila mistrná rošáda, u které si nejsem jistý, jestli ji udělali proto, že chtějí zavřít krám nebo jen vyhodit někoho, na koho se to hodí. Kdo v tyto týdny sleduje na ČT2 Jistě, pane ministře, spatřuje v postupu, jakým Eurotel oznámil zvýšení cen WAPu, mnoho společného s Humphryho politickou korektností. BBC tento pořad zamýšlela jako satiru, v případě Eurotel jde o dokonaný skutek. </p>

<p>Zjednodušeně – zákazníci Eurotelu, kteří používají Data Nonstop, od pátku za wap musí platit, do pátku byl v rámci paušálu zdarma. Toto zdražení oznámil Eurotel výhradně esemeskou svým zákazníkům  a to formou, kde jim blahosklonně oznámil, že se mohou radovat, neb mají 500 kB pro WAP zdarma. Propaganda, jak vyšitá.<em> Německá válečná loď najela na britskou námořní minu, tu donutila k explozi a vyřadila ji z dalších bojů</em> – takhle nějak se to psalo před šedesáti lety, když jsme neměli wap. MobilMania to Eurotelu dala slušně a zaslouženě sežrat <a href="http://www.mobilmania.cz/Operatori/AR.asp?ARI=110495">(zde)</a>, Mobil.cz se zákazníků v podstatě ani nezastal a informoval <a href="http://mobil.idnes.cz/mob_operatori.asp?r=mob_operatori&amp;c=A050714_152701_mob_operatori_msj">jen suchým článkem</a>. Zato se rozčílilo pár blogerů, což bude Eurotelu tradičně jedno. </p>

<p>Zatím nikdo nezodpověděl otázku, kam tím Eurotel míří. MobilMania ji sice položila a zjednodušeně bychom mohli sice odpovědět jedním sprostým slovem, ale tak jednoduché to není. Počítejme spolu. Eurotel jistě měl jiný cíl, než vyzkoušet nový hezký modul pro rozesílání SMS zákazníkům. Možnosti, které mne napadají, jsou dvě.</p>

<p>Zaprvé soudím (a vše následující berte jako můj ničím zásadním nepodložený úsudek), že Eurotel měl jisté problémy s rostoucími výplatami provizí z wapu svým partnerům. Existuje totiž řada firem, které mají s Eurotelem uzavřenou smlouvu na výplatu provize z wapu vztaženou na kilobit. Dostat pár haléřů z přeneseného kb u wapu spolu s existencí neomezeného wap paušálu u Data Nonstop představuje pro trochu přemýšlivější hlavy něco jako domácí tiskárnu cenin – stačilo nechat ležet na stole mobil s nonstop kartou a ve wap stránce nastavit automatické obnovení stránky po vteřině a kámen mudrců byl nalezen.</p>

<p>Zadruhé soudím, že Eurotel se s nonšalancí sobě vlastní snaží odříznout konkurenční poskytovatele wapového obsahu a potrestat ty uživatele, kteří nechtějí používat Live! portál. Jaká úvaha je za touto myšlenkou, jest mi záhadou, protože i mnohem těžší váhy než Eurotel vyrostly z myšlenky, že by si zvládli všechen obsah dělat samy. </p>

<p>Inu, vypadá to, že ještě bude veselo. Za stažení wapové titulní stránky Marigolda nyní u Eurotelu zaplatíte cca 4 Kč. Absolutně nejdražší wap a nejdebilnější podmínky. Samozřejmě, pokud jste nedošli osvícení a nenastavili jste si pro wap internetové APN (u novějších WAP 2.0 prohlížečů) nebo u těch starších nějakou free wap bránu. Z nich se sice nedostanete na Live portál, ale co byste tam také za ty peníze hledali… </p>

<p>Jen abych to shrnul - Zaprvé Eurotel měl zdražení férově oznámit a ne lhát, právo na něj samozřejmě má a důvody vysvětlovat nemusí, o tom není sporu. Zadruhé je hodně divné, když návštěva portálu Live je více jak o polovinu levnější, než návštěva konkurenčních wap portálů, přitom za Live Eurotel platí mnoho peněz. Skoro tak divné, že by to mělo zaujmout antimonopolní úřad jako jasné poškozování konkurence hráčem s více jak 40% tržního podílu.</p>

<p>Další na téma Eurotel a WAP:</p>

<ul>
<li><a href="http://weblog.anicka.net/?act=read&amp;id=145">Eurotelí doublethink</a> - Anička.
</li>
<li><a href="http://blog.macich.net/1121324917-drzost-eurotelu-nezna-mezi.html">Drzost Eurotelu nezná mezí</a> - Jiří Macich
</li>
<li><a href="http://blog.dubr.net/clanek/eurotel-si-to-u-me-pokakal.htm">Eurotel si to u mě pokakal</a> (Ondra Dúbravčík)
</li>
<li>A aby tu Eurotel nebyl sám za blba, tak ještě bokem přidám podobnou akci u Tele2 - <a href="http://suplik.petnik.cz/konec-dlouhych-pripojeni-s-tele2-qxxq392.html">Konec dlouhých připojení s TELE2</a> - (Internet a vše kolem)</li>
</ul>