---
ID: 2192
title: 'Steve Jobs představil nový MacBook Air a&nbsp;také půjčování filmů'
author: Patrick Zandl
post_excerpt: ""
layout: post
oldlink: >
  https://www.marigold.cz/item/steve-jobs-predstavil-novy-macbook-air-a-take-pujcovani-filmu
published: true
post_date: 2008-01-16 08:12:02
---
Letošní hlavní projev Steva Jobse na americkém MacWorldu přinesl řádově čtyři novinky. Jedna z nich je zajímavá hlavně pro filmový průmysl a jako něco, co bude formovat strategii téhož, si ji rozebereme trochu víc. Nový notebook MacBook Air bude na český trh přeci jen velké sousto, soudím, ale pro mne osobně jde o něco, na co jsem čekal. Takže o tom už jen tak z osobního zájmu. 

<h3>iTunes Movie Rental</h3>

iTunes Movie Rental je služba, o které se spekulovalo již dříve. Jde o možnost půjčit si film a nekupovat si ho natrvalo. Technologicky nejde až o takovou bombu, i když uživatelská přítulnost je podle prvního dema příkladná, jenže samo o sobě to není nic tak neuchopitelného. Uživatel si vybere film, zaplatí za něj, stahuje ho a během stahování už může koukat. Tohle umí už ledasco a i český Topfun od toho není tak daleko. Narozdíl od něj se ale Apple domluvil se VŠEMI majors, tedy se všemi studii, která nabízejí lidmi nejpožadovanější filmy. A to je něco, co váhu má. 
<!--more-->
Jde především o tahle studia: Touchstone, Mirimax, MGM, Lionsgate, Newline, Fox, WB, Disney, Paramount, Universal a Sony. A co je důležité, v půjčovně se film objeví 30 dní od vydání na DVD. To není vůbec pravidlem, co si tak pamatuju, řada studií dělala ještě před dvěmi lety obstrukce s uvolněním licence na půjčování DVD ve videopůjčovně ve stejnou dobu, jako bylo DVD vydáno. Často se požadoval nějaký časový odstup. 

<h3>HD kvalita</h3>

Relativně zajímavé jsou ceny. Bez jednoho centu za novinku zaplatí američané 4 dolary, za starší kousek 3 dolary. Pokud je film v HD kvalitě, je to tuším 5 nebo 6 dolarů, nemůžu to teď najít, ale není to zase tak podstatné. Nám se to může zdát drahé, podstatné je, že je to zhruba na úrovni běžných amerických DVD půjčoven, když půjčují po jednom kousku. V Americe je ale dnes už asi více rozšířené půjčování DVD poštou, kdy si na netu vyberete filmy, co chcete vidět, dva vám přijdou poštou a až je zkouknete, zase je pošlete zpět a přijdou vám další, to všechno za 18 USD měsíčně včetně poštovného. V tomhle ranku se pere Netflix (který to vymyslel) s Blockbusterem, který má největší síť klasických půjčoven v USA a WallMart, který má dojem, že zválcuje všechno, co je low-cost strategy based. Jo, to byl model Cinetiku, než jsme ho odprodali :) U nás je půjčování o něco levnější, i když dneska to už jsou v přepočtu taky dva tři dolary za DVD... 

Něco parametrů služby Movie Rent: v nabídce je přes 1000 filmů, rozlišení je 640x480, nutná podpora iTunes 7.6, které ale mají být dostupné nejenom pro Mac, ale i Windows. Formát je založený na zapouzdřeném MPEG-4, které je samozřejmě rozšířeno o DRM, což je věc proprietární, důležité ale je, že takto pronajatý film přehrajete jak na Mac/Win, tak na iPodu/iPhone a také na Apple TV (od které Apple představil druhou verzi, dostupnou jako zdarma update i pro staré zákazníky a zároveň ji zlevnil).

Další stovka filmů je dostupná v HD kvalitě s 5.1 Dolby Digital.HD je řešeno 720 řádky, ne 1080. Navíc HD pořady si lze půjčovat jen z Apple TV a jen pro Apple TV, nelze je stahovat na počítač ani s iTunes. Nelze je také kupovat, jsou jen na půjčení. 

Film si půjčujete na dobu třiceti dní, přičemž přehrát si jej můžete během 24 hodin. Zda vícekrát, to nebylo uvedeno, ale asi ano. Prý je kódován tak, aby se přehrávat začal na broadbandové lince už po půl minutě stahování, jaký je bitrate filmu nebylo oznámeno. 

Proč je iTunes Movie Rental tak významná událost? Hlavně proto, že prolomila ledy. Největší studia filmy už nejenom prodávají, ale i půjčují. Oznámení Apple bude formovat cenovou politiku pro příští léta a jestli se bude digitálnímu půjčování filmů dařit tak, jako prodeji hudby (iTunes prodaly 4 miliardy skladeb a jsou druhý největší americký prodejce hudby bráno absolutně, včetně prodejců CD), bude to zajímavá příklad a ukazatel pro ostatní.

iTunes Movie Rental funguje jen pro zákazníky v USA, další iTunes verze přijdou na řadu v průběhu letošního roku, Česko mezi plánovanými zeměmi (zatím stále) není. 

<h3>Apple MacBook Air</h3>

Novinkou mezi notebooky je představený MacBook Air. Jde o nejtenčí notebook světa výška je od 0,4 do 1,94 cm) a jak Jobs neváhal upozornit, jeho nejtlustší místo je tenčí, než nejtenčí místo doposud nejtenčího notebooku světa od Sony. Parametry: 13,3 palců LCD displej s LED podsvícením, váha 1,3 kg, procesor Intel Core 2 Duo na taktu 1,6 MHz nebo 1,8 MHz. Provedení hliník.

Kouzelné bylo, když na podium Steve Jobs pustil na dvě minuty šéfa Intelu Paula Otteliniho a ten vyprávěl, jak z Apple zavolali, že jdou vyrábět supertenký notebook s plným výkonem a že potřebují malý procesor. A tak Intel vzal pilník a standardní Core 2 Duo redukoval o 60% objemu tak, že je vysoký jako mince. Hezké. 

<div style="text-align:center;"><img src="http://www.marigold.cz/wp-content/uploads//MacBookAir.png" alt="MacBookAir.png" border="0" width="450" height="287" /></div>

Ve standardní výbavě je 2GB RAM a 80 GB pevný disk, k dispozici za příplatek 1300 USD je SSD disk o kapacitě 64GB, což bohužel dnešním cenám odpovídá. V notebooku není vestavěná CD mechanika, Apple ale dodává software, který namountí libovolnou mechaniku v Mac nebo i v PC. Nebo za kilo si můžete dokoupit vlastní USB mechaniku. Připojení notebooku probíhá výhradně přes WiFi (N verze), WiMax a podobné vylomeniny se nekonají, což je škoda spíš pro WiMax, než pro Apple. Vestavěné je ještě bluetooth 2.1 a mini-DVI konektor, ethernetový konektor už byl vyhozen, lze ho používat přes USB adaptér. Zato se vešla ještě iSight kamera s HD rozlišením 1920x1200 bodů.  

Kouzelnou funkcí je trackpad s multitouch, takže například zoomování probíhá prsty na trackpadu stejně, jako na iPhone, tedy přibližováním nebo oddalováním prstů. Těchto gest je celá řada a můžete jimi posouvat stránky atd. Doufám, že tahle funkce půjde jako update i do ostatních modelů, protože technologicky na to snad mají stejnou výbavu. 

<div style="text-align:center;"><img src="http://www.marigold.cz/wp-content/uploads//MacBookAir-zepredu.png" alt="MacBookAir-zepredu.png" border="0" width="450" height="428" /></div>

MacBook Air stojí 1800 dolarů s 1,6GHz procesorem a 80GB HD, takže už to napovídá, že jde o stylovku, nikoliv laciný notebook. V těch se Apple nesnaží konkurovat laciným chrličům levných výrobků. V diskusích se tento notebook snaží srovnávat s Asus EEE, což je podle mne naprosto zcestné, protože v tomhle případě dostáváte plnohodnotný a nadupaný notebook za rozumnou cenu odpovídající výkonu i tomu, že je to prostě hezký kousek hardware. Asus EEE nabízí výkonu minimum dostatečné pro psaní textu a to je tak všechno, na Airu i sestříháte film a můžete zprovozovat všechno, co spustíte pod Mac OS X. Což neznamená nic jiného, než že oba dva výrobky jsou pro jinou cílovou skupinu a srovnávat je není zrovna k něčemu. Ostatně, pokud u Apple chcete levnější a navíc i mírně výkonější třináctku, na trhu stále zůstává MacBook 13,3 - jen je těžší a plastový, což se mi na něm právě nelíbí ... 

Nu, říkám, tohle je srdeční záležitost. 

<a href="http://www.apple.com/macbookair">Web Apple věnovaný MacBook Air</a> včetně instruktážních video.