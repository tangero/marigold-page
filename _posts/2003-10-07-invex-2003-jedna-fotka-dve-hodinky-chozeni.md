---
ID: 560
title: 'Invex 2003: jedna fotka, dvě hodinky chození'
author: Patrick Zandl
post_excerpt: ""
layout: post
oldlink: >
  https://www.marigold.cz/item/invex-2003-jedna-fotka-dve-hodinky-chozeni
published: true
post_date: 2003-10-07 08:22:00
---
<p>
Možná podléhám předčasnému pesimismu, ale letošní Invex mne vyloženě zklamal. Sám jsem velký příznivec podobných akcí a výstav, CeBIT hájím do roztrhání těla, na Telecom International či GSM kongres se vyloženě těším. Jenže Invex mne poslední dva roky spíše dojímá. Zavřené haly, kdysi prestižní telekomunikační pavilon Z nacpaný nějakým mistrovstvím v hraní počítačových her a jen díky tomu trochu zaplněný, další zvýšení počtu stánků nejrůznějších vydavatelství presentujících své knihy a časopisy (samozřejmě barterová plocha) - to všechno je pro mne znamení hlubokého propadu. Ale abych jen nelamentoval, na Invexu jsem letos byl jediný den, po snad sedmi letech poprvé jsem tu nebyl celý týden, nepovažuji za vhodné po první dni soudit. Snad jen několik postřehů si dovolím:</p>

<p>
Stánky vydavatelství <STRONG>Knihy iDNES už byly přelepené polepkami Computer Press</STRONG>, takže už i nejméně bystrým došlo, že šuškanda o prodeji musí být pravdivá. Tedy už asi ani nic neprokecnu, ale je to tak, předposlední znak toho, že jsme kdy působili v Mafře zmizel. </p>

<p>
Stánek <STRONG>ČTÚ</STRONG> hlásá nápisem práce na Generální Licenci 30 určené pro pásmo 5 GHz a standard 802.11h.</p>

<p>
Můj oblíbený stánek společnosti Casablanca, zabývající se prodejem specializovaných filmových střižen pro hobby uživatele, je na Invexu stále. Samozřejmě už umí stříhat a pálit DVD. Až i tahle stálice snad všech Invexů co pamatuju, zmizí, bude to pro mne poslední zlomená hůl nad Invexem. </p>

<p>
Mobilní operátoři vzali Invex dost hákem. <STRONG>Eurotel</STRONG> je v Game hallu (pavilon Z) sice representativně a taky si pořídil vlastní pavilon M, jenže jeho representativností se jen zvýrazňuje ošumělost ostatních expozic v Z. V M pavilonu jde hlavně o internet připojení Data Nonstop. <STRONG>V Z vystavuje i T-Mobile svoje T-Zones</STRONG> a to je jeho jediná expozice, T-Mobile ohlásil snad jedinou novinku a to službu hiscore.cz pro porovnávání skóre java her (blíže <A href="http://www.mobilmania.cz/Bleskovky/AR.asp?ARI=105424" target=_blank>MobilMania</A>). <STRONG>Oskar </STRONG>udělal jen taková klidná zákoutí, kde se dá sednout na židličky, zákoutí jsou po stranách oskarovsky polepena. Alespoň to vypadá, ne že na to neměl, ale že se mu nechtělo. </p>

<p>
Tradičně mne zaujala přehlídka mladých talentů nově nazvaná <STRONG>Creative Hall</STRONG> a vmáčknutá do rohu pavilonu (tuším) C. Většinou se tam představovaly projekty nových českých her programovaných studenty, stojí za to se tam jít podívat, alespoň něco vypadá na Invexu neotřele. </p>

<p>
GTS WiFi síť na Invexu je zřejmě jen pro vystavovatele, autorizace přes Radius, čili bylo lepší dojít do Y, kde bylo WiFi zdarma. Dost ubohé. </p>

<p>
Na Invexu vystavuje několik distributorů různé WiFi techniky (zejména v F pavilonu, kde jsou nově telekomunikace), mne ale zaujaly dva produkty: tím prvním je <STRONG>internetový telefon NP210 společnosti Fayn</STRONG> určený pro internetovou telefonii, tím druhým produktem je řešení <STRONG>Viphone</STRONG>, kompletní IP telefonní řešení společnosti Unient communications. Obě věci jsou také přihlášeny na Křišťálový disk a jsou to také snad jediné exponáty, které má smysl ocenit. Blíže se o nich zmíním, protože mne oba hodně zaujaly. </p>

<p>
Procházením výstaviště jsem strávil necelé dvě hodinky a to jsem důkladně prošel všechny pavilony otevřené a jeden zavřený (chvíli mi trvalo, než jsem došel na to, že je fakt zavřený a ne jen takový vzdušnější). Více jak půl hodiny jsem z toho strávil povídáním s vystavovateli, pořídil jsem jednu ilustrační fotografii. Kdybych neměl domluvené své schůzky, asi by mne Invex dost naštval. </p>

<p>
Ale vy se mým pesimismem nenechte deptat a klidně jeďte...:)<BR><STRONG>Další Invex reportáže a názory:</STRONG> <A href="http://www.lupa.cz/clanek.php3?show=3054" target=_blank>Lupa.cz od Mirka Zemana</A> (má fousy, nepoznal jsem ho!), <A href="http://www.pooh.cz/pooh/a.asp?a=2006728&amp;db=" target=_blank>Daniel Dočekal na Pooh.cz</A>, Ivan Trnečka <A href="http://palmare.idnes.cz/palmareport/pda_invex031007.html" target=_blank>o PDA na Invexu na Palmare.cz</A>&#160;(potvora mne fotil :), Roman Všetečka <A href="http://technet.idnes.cz/novinky/invex0304031007.html" target=_blank>na Technetu.cz</A>.</p>
