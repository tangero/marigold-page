---
ID: 2316
title: To je pařba, ta Go karta
author: Patrick Zandl
post_excerpt: ""
layout: post
oldlink: >
  https://www.marigold.cz/item/to-je-parba-ta-go-karta
published: true
post_date: 2008-12-03 10:56:56
categories: [Mobilní sítě]
---
Odešel jsem ze Streamu a protože jsem před časem své soukromé číslo převedl na Stream, zase jsem ho převáděl zpět. Původně jsem přemýšlel o tom, že si pořídím tarif u O2 spolu s novým iPhone, ale tenhle příběh bude o tom, jak a proč jsem to neudělal a o tom, jaké smutné chvíle člověk s Go kartou musí zažít. Připomínám, že jiné prepaid karty na českém trhu jsem takhle intenzivně nepoužíval, takže možná by mne zprudila i konkurence, na druhou stranu jak Twist tak Vodakartu mám a tyhle strasti jsem s nimi nezažíval. 

První chvíle nadšení pro O2 přijde v momentě, kdy zjistíte, že O2 neumí tarif převést na Go kartu bez výměny SIM karty. Což jsem zjistil v momentě, kdy mi přestala moje původní SIM karta fungovat. Naštěstí jsem rychle dohnal Streamáckou kontaktní osobu u O2, vše se vysvětlilo, nafasoval jsem novou Go kartu a strávil jsem s tím pouhé dvě hodinky svého času, kterého jsem měl jako nezaměstnaný na rozdávání (haha, to byl sarkasmus, nezaměstnaní mají takové práce, to si neumíte představit).

Mělo to své positivum. Informaci o výměně SIM karty mi sdělil ochotný personál na chodovské prodejně, u kterého jsem si žádal nový iPhone i s iPhone tarifem. Vzal jsem si nějaký odvojkový magazín, v němž byl přehled tarifů a jak jsem tak jel do Streamu, tak jsem si vytáhl kalkulačku a všechno jsem si propočítal. 

Totiž: telefonuju pramálo. Tak padesát minut odchozích hovorů měsíčně, protože když volám z práce, volám z pevnolinkového čísla. Nebo volají lidi mně. Já volám vlastně jen rodině. K tomu hromada esemesek, tak 200 měsíčně. A ještě více dat, kolem 100 MB měsíčně natankuju běžně a jen díky tomu, že v práci i doma mám WiFi. Z toho je zřejmé, že datový tarif je pro mne prioritou, pak cena za SMS zprávy a až poslední je cena hovoru. 

Zjistil jsem, že pro Go kartu je datový tarif za 200 Kč měsíčně pro 100 MB FUP, tedy přesně, co potřebuji. Pak jsem si našel, že slušná cena za SMS zprávy se u O2 těžko dostává pod 1,5 Kč, abyste u toho měli nízký měsíční paušál. Takže jsem se po hrátkách s kalkulačkou dostal k tomu, že nejlepší pro mne bude tarif O2 Mix s daty za 200 Kč a měsíčním dobíjením více jak 400 Kč, za což jsou nějaké bonusy. 200 Kč měsíčně zaplatím za data, druhých dvěstě provolám bez problémů, takže to bude cenově ideální.

A tak se i stalo. Mělo to pár problémů. Tak především moje Go karta neměla nastavený tarif O2 Mix. Mohl jsem si zavolat na infolinku, ale pak jsem se v časáčku dočetl, že to jde přes SMS změnit. Šlo. Dobil jsem 400 Kč a těšil se na levné esemesky. Jenže to jsem přehlédl informaci, že to platí až od příštího měsíce. Respektive nepřehlédl, ale myslel si, že to špatně napsali a že to platí na měsíc od toho dobytí. Chyba lávky, nenapsali to špatně. Sleva bude až od prosince, to mi potvrdila SMS zpráva. 

Dále přišla sms zpráva, která mne upozornila na ovládání mé Go karty pomocí portálu mobilgo.cz. Super, kdyby na tom webu dávno nebylo už něco jiného a zjevně ani O2 nepatří. Zdá se, že velké ovládání Go karty se konat nebude, protože do O2Active portálu se mi přihlásit nešlo a navíc tam jdou jen objednávat loga a kravinky, správu účtu tam nijak neuděláte, jestli se něco nezměnilo.

Nu co, řekl jsem si, že ten měsíc za draho to doklepu. A doklepal. Snad jen to účtování mi je pořád divné, protože se mi SMS zprávy počítají za 1,4 Kč - podle mého tarifu by to mělo být dráž. Proč, to netuším, ale nechci se ani ptát na infolince, protože by mi to taky mohli naúčtovat zpět. Od prosince to už navíc tak je v pořádku, divné to je jen za listopad. 

No a co je dobré: data jsou na tři měsíce zdarma. Přemýšlím o tom, že udělám malou úspornou přesmyčku, v lednu přestoupím na Vodafone, kde jsou data na dalšího půl roku zdarma. To bych mohl mít data na devět měsíců celkem grátis. Beztak nemám iPhona ve verzi 3G, ale jen toho prastarého a morálně jsem si upgrade ještě nezdůvodnil.

Nakonec bych si na tu předplacenou kartu možná i zvyknul, kdyby s tím nebylo tolik netušených problémů. Například, zkusili jste si někdy dobít Go kartu převodem z účtu? Z ČSOB / Poštovní spořitelny dobijete pohodlně z ebankingu, ale z eBanky, dnes RB, nedobijete ani za boha. Kdysi to měli. Dneska prý musíte mít na SIMce nahranou nějakou aplikaci DobijGo, jestli to ovšem ještě existuje. Přitom kde je problém, aby platba šla provést převodem? A vůbec, kde je problém mít na webu operátora napsané číslo účtu, na které pošlu prachy, variabilní symbol je dobíjené telefonní číslo a operátor ho poslanou částkou dobije nebo prachy vrátí, pokud je špatné? Ne, takhle to nefunguje. Přitom pro děti by se to hodilo velmi, kontrolovat jim mobily, zda jim nepropadá kredit, to je fakt zábava :(

Takže jsem na prosinec dobil 400 Kč a jsem zvědav, zda s tím vystačím :)