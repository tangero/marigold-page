---
ID: 3179
author: Patrick Zandl
layout: post
oldlink: 'https://www.marigold.cz/item/pomala-smrt-emailu

  '
post_date: 2016-09-23 10:44:11
post_excerpt: ''
published: true
summary_points:
- Přesunul jsem email z Gmailu na ProtonMail kvůli šifrování a nechuti k Google.
- Většina emailů jsou automatické zprávy, nabídky a newslettery, ne osobní komunikace.
- Email nahrazují messagingové služby jako WhatsApp, SMS a iMessages.
- Notifikační centrum mobilu se stává hlavním místem pro příjem zpráv.
title: Pomalá smrt emailu
---

Před několika dny jsem si přesunul svůj soukromý email z Gmailu, kde ho mám od vzniku služby, na <a href="https://protonmail.com">ProtonMail</a>. Důvod? Šifrování, bezpečnost, ale i nechuť mít všechno u Google, ve který přestávám mít důvěru. 

Včera jsem se díval, co mi na soukromý email chodí za emaily. Letos jsem schránku už několikrát léčil službama jako Unroll me. Podařilo se mi zredukovat objem newsletterů, které mi chodí, na únosnou úroveň a Gmail si velmi slušně radí s tím nejplacatějším spamem. 

Mám v soukromé schránce cca 150 nesmazaných emailů. Přesně jeden z nich je osobní, od člověka, kterého jsem se zeptal, co stojí pronájem coworkingového centra ve Staré Boleslavi. Zbytek jsou nejrůznější automatická hlášení z banky a jiné stavové zprávy jako potvrzení objednávek, ale také nabídky, tiskové zprávy, newslettery či maily stran registrace do služeb. Příšerný. 

A to připomínám, že je to email, který si na mne snadno vygooglujete, uvádím ho všude v soukromé komunikaci. 

Co se změnilo? Když už mi píše někdo z blízkých lidí, pak přes Facebook messenger, SMS nebo iMessages. Je to zřejmě víc bezprostřední i pozornostihodné a s ohledem na cenu za ty samé peníze. 

Takhle nějak umírá email, o kterém jsem si před deseti lety neuměl představit, že by kdy umřel, natož že by na něm jednotliví technogiganti něco změnili. Pamatujete si na to? Jak Microsoft přišel s plánem, že za odeslání emailu se budou platit mikročástky, aby se zničil spam? Říkal jsem si, že to nikdy neprojde. Že email se nezmění. A taky se nezměnil a proto umírá. Nahrazují jej služby, které nejsou vzájemně interoperabilní a které mají firmy pod kontrolou a mohou si je vyvíjet. Emailovým klientem v tom pojmu, jak jsme ho znali před deseti lety, se stává notifikační centrum mobilního telefonu, kam dochází avizace o všech těch došlých zprávách z Whatsappů, Snapchatů, iMess a dalších programech. Mám jich v mobilu asi tak deset různých a dalších tak dvacet za komunikační platformu nepovažuju nebo bych si na ně nevzpomněl. Příkladmo Strava, elektronický běžecký deníček, kde se běžci chlubí svými “úspěchy” a kde se taky plácáme po zádech, abychom s tím neotravovali jinde. To je také důvod, proč Apple masivně předělal notifikační centrum iOS na něco, co jsme znaly ze Symbianu v době před deseti lety, tedy v době, kdy něco takového vůbec nebylo potřeba. 

Přemýšlím, co by se stalo, kdybych soukromý email zrušil. Pravděpodobně bych si akorát musel instalovat mobilní verzi datové schránky, do které mi včera přišla zpráva, já o ní dostal v metru emailové avízo a až domů na velký počítač jsem byl nervní, co se zase stalo a kolik si odsedím (nakonec to byl jen výpis přístupů do datové schránky, moc za něj děkuju). 

Soukromý email se tak pro mě stává avizační službou a podobnou zbytečností, jako telefonování. Kdypak asi první webové služby umožní zasílat ta nejrůznější avíza do Whatsappů a jiných messagingových služeb? Není tohle smysl firemních botů na Facebooku? Jistě, že je - tím se i ona transakčnost z emailů přesune na Facebook, což mu jistě přinese další výsady ve světě internetu. Včetně té, po které netouží: že se budu těšit na jeho zánik. Stejně jako budu přemýšlet, jak přivodit zánik notifikačnímu centru mého mobilního telefonu.

PS: Když už jsme u toho bezpečí, Marigold teď běží na HTTPS ... :)