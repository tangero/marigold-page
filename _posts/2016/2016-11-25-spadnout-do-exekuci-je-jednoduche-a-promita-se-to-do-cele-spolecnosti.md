---
ID: 3353
author: Patrick Zandl
layout: post
oldlink: 'https://www.marigold.cz/item/spadnout-do-exekuci-je-jednoduche-a-promita-se-to-do-cele-spolecnosti

  '
post_date: 2016-11-25 13:29:17
post_excerpt: ''
published: true
summary_points:
- Sociální sítě diskutují o chudobě a exekucích v Česku.
- Exekuce v Česku jsou snadno dosažitelné i pro zodpovědné lidi.
- Banka Raiffeisenbank nekomunikovala, což vedlo k exekuci přes vymáhací agenturu.
- Exekuce se staly lukrativním byznysem s neetickými praktikami.
title: "Spadnout do exekucí je jednoduché a promítá se to do celé společnosti"
---

Dnešní téma sociálních sítí je chudoba a exekuce. A silácké řeči, jak do problémů přijdou jen nemakačenkové a lidé hloupí, kteréžto nikoho ostatně nepotřebujeme. 

Zajímavostí české verze exekucí je pro mne to, jak snadno do nich spadnete. Nepatřím mezi úplné sociální případy a ačkoliv mi na tomto světě patří jen naděje na spásu, neřekl bych, že někdy do exekuce spadnu. Stalo se, dvakrát. První případ probírat nebudu, ten je zajímavý právně a vztahově, ale ten druhý, to je takový dobrý příklad toho, jak to funguje, byť byl na moji firmu, ne přímo na mne.<!--more-->

Měl jsem v té době osobní i řadu firemních účtů u Raifky. Jedna založená firma byla bez pohybu na účtu, platilo se pár korun za vedení účtu, na účtě byla tisícovka. Pak Raifka změnila sazby, aby pustila žilou těmto spícím účtům, na což jsme kašlali, protože firma se měla prodat a já jsem byl velmi dobrý klient, takže jsem neočekával potíže. Potíže ovšem vznikly, protože účet se přehoupl do mínusu, Raifka okamžitě naúčtovala pokutu a vznikl tisícikorunový dluh, přičemž elektronická komunikace chodila kdo ví kam, což byl samozřejmě náš problém. Ale očekával jsem, že kdyby byl nějaký problém, můj bankovní poradce pro VIP klienty (jak se to jmenovalo) by dal vědět, protože účet ke mně byl jasně přiřazen a poradce mi co měsíc nabízel nějakou krávovinu jako zlatou platební kartu.
Pak přišla exekuce. Ukázalo se, že Raifka vzala dluh a prodala ho nějaké vymáhací agentuře a ta to okamžitě dala k exekuci. (Update: šlo to k soudu, ale ten nás obeslal do datové schránky, kterou zrovna nikdo nepoužíval, protože firma se prodávala a nečekalo se, že by se něco dělo, takže o soudu jsme se nedozvěděli). A protože ve chvíli exekuce byla firma již prodána a nový majitel měl ve smlouvě logicky klauzuli, že se zhostíme škod z minulého působení, stála celá věc několik desítek tisíc (přesně už nevím).

Své dopady to mělo na všechny strany. U mně v důvěře k exekucím jako takovým, protože ačkoliv v průběhu celé doby jsem byl jasně dohledatelný, bylo se mnou mnohokrát komunikováno, zcela zjevně ten kontakt nikdo nevyužil. Vykašlala se na to jak banka (dost nepochopitelné), tak exekutor, který se snažil všechno protahovat, abych vypadal jako nespolupracující a jen díky z dřívějška vybudovanému systému včasnému varování nebyl problém ještě větší, i tak se ale poplatky nabalily. V bance tak, že jsem k Raifce ztratil důvěru a všechny naše firmy zde zrušily účty.

Sama komunikace s exekutorem byla ukázkovým příkladem tahání peněz. Ačkoliv jsem se mu ihned ozval a chtěl jsem ihned a bez odporu dluh vyrovnat, za což jsem požadoval slevu na exekučních poplatcích, suše mě poslal do prdele s tím, že je ze mě vyrazí. Teprve po několikadenním tuhém vyjednávání, kdy jsem se ukázal být dobrým prorokem, jenž tak nějak vytuší, že jejich firemní telefonní ústředna zhavaruje a nikomu se pár dní nedovolají, mu došlo, že naše pozice nejsou tak nerovné, jak se původně domníval. A tedy, že určitá vstřícnost zjednoduší život nám oběma.

Exekuce se staly podnikáním samy o sobě. Po téhle zkušenosti jsem se o to zajímal hlouběji a ukázalo se, že je to business se vším všudy. Jsou tu firmy, které vyhledávají "exekuční příležitosti", tedy záležitosti, které lze překlopit do exekuce, i když by se daly řešit jinak (to byl třeba můj případ). Najdete firmy, které nabízejí, že zkusí na firmu uvalit exekuci, abyste ji mohli vydírat (nemůže pak do tendrů, problematizuje se jí život atd). Není to těžké. Stačí sehnat dluh (a dluží každý, dokud fakturu nezaplatí), zkomplikovat jeho splacení (změna účtu), mít nějakého známého a jde se na to.

Dluhy se mají splácet. To rozhodně. Ale to je jedna strana mince. Na té druhé straně mince nemá existovat prostor pro taková podivná až podvodná jednání. Stejně, jako není zdravé půjčovat lichvářsky lidem, kterým už zbylo jen základní živobytí a tedy pravděpodobnost, že by spláceli, je minimální. Vymáhání dluhů se v Česku přehouplo na tu druhou nezdravou stranu (bývaly doby, kdy se nedalo vymoci nic, teď se dá vymoci i nemravný ba dokonce neexistující nárok). Až přijdete k nějakým penězům a budete lukrativní oběť, nebo až budete dostatečně chudí, abyste byly snadná oběť, rychle to zjistíte sami. S ohledem na to, že v exekuci je dnes kolem milionu lidí v Česku, každá třetí nebo čtvrtá rodina je nějak dotčena, lze se pesimismu a následně i volebním preferencím těchto lidí divit.