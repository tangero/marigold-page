---
ID: 3026
audio_url: http://www.marigold.cz/audio/2016-01-18-neco-malo-k-vybijeni-baterii-zejmena-u-iphone-v-chladnem-pocasi.mp3
audiooff: false
author: Patrick Zandl
layout: post
oldlink: 'https://www.marigold.cz/item/neco-malo-k-vybijeni-baterii-zejmena-u-iphone-v-chladnem-pocasi'
post_date: 2016-01-18 15:51:00
post_excerpt: ''
published: true
summary_points:
- "Baterie preferují pokojovou teplotu, moderní Li-Ion baterie mají problémy při nízkých teplotách"
- "Tenké telefony s moderními bateriemi mají problémy s ochranou před promrznutím"
- "Baterie také mají problémy při vysokých teplotách nad +35°C"
- "Řešení problému s teplotami u moderních baterií je obtížné, některé powerbankyvnábízejí NiMH akumulátory"
title: Něco málo k vybíjení baterií zejména u iPhone v chladném počasí
---

Baterie jsou jako lidi. Nejlépe je jim za pokojové teploty. Když ji nemají, je to problém. Zatímco staré těžké NiCd akumulátory dodávaly spolehlivě elektřinu i v -40°C, moderní Li-Iont baterie s tím mají problém a většina moderních akumulátorů v teplotách pod -20°C nefunguje nebo nefunguje spolehlivě. Čím nižší teplota, tím vyšší je vnitřní odpor baterie a tím těžší je pro baterii chemickou reakcí vyrobit energii.




<p>Problém se stupňuje s módou tenkých telefonů, v nichž jsou také tenké akumulátory, navíc jen těsně a přes teplovodivý hliníkový kryt oddělené od zimního počasí. Zatímco ve starších telefonech neustále něco topilo a hřálo, spotřeba moderních je tak stlačená, že bez rozsvíceného displeje nevzniká dostatek tepla, který by tenké akumulátory chránil před promrznutím. Li-Iont baterie při teplotách pod nulou mění chemickou strukturu a ztrácejí na kapacitě. Ta se jim sice při rozmrznutí vrátí, ale v zimě se vypínají. Typickým příznakem na mobilu je prudký pád ukazatele nabití baterie poté, co ji vyndáte z kapsy - najednou spadne ze 70% na 30% a po kratším používání se takový iPhone i v teplotách pod nulou má tendenci vypínat. Po připojení k nabíječce v teplé místnosti je za pár minut dobito zpět na původní hodnotu.</p>

<p>Podobné problémy nastávají při vyšších teplotách přes +35°C, například iPhone má v sobě teplotní pojistku a telefon při teplotách kolem +40°C opět odmítá fungovat.</p>

<p><img src="/assets/iphone-battery-specs.jpg" alt="Teplotní specifikace provozu iPhone" width="500" height="123" border="0" /></p>

<p>Co s tím? V podstatě nemáte moc šancí, co s tím dělat. Je to problém, který je společný všem Li-Iont bateriím včetně těch polymerových. Některé powerbanky to mazaně řeší tím, že se nabízejí s NiMH akumulátory, ty ale zase mají jiné problémy - jako záloha do tepla se hodí. Apple se snaží to řešit zvláštní konstrukcí polymeru, ale zatím bez úspěchu, v nových telefonech přidal čidlo teploty a vlhkosti, ale také bez pozorovatelného úspěchu.</p>

<p>Tenké kovové telefony budou mít mimo teplotní rozsah 0-30°C s akumulátory problémy a nebude na ně spolehnutí. Jedinou pomocí je, nosit je v teplé kapse na těle, ale až je vyndáte ven, během pěti, deseti minut promrznou a kapacitu ztratí. Počítejte s tím, že iPhone venku v minus pěti po půlhodině sníží kapacitu z plného nabití na dvacet procent a následně jej elektronika telefonu automaticky vypne.</p>
