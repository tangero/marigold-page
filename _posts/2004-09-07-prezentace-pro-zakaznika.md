---
ID: 1304
title: Prezentace pro zákazníka
author: Patrick Zandl
post_excerpt: ""
layout: post
oldlink: >
  https://www.marigold.cz/item/prezentace-pro-zakaznika
published: true
post_date: 2004-09-07 08:01:00
---
<p>
Nahrnulo se nějak hodně práce. Dříve jsem si myslel, že ve firmě mne postihuje pracovní sinusoida, kdy jeden týden je práce do úmoru a druhý týden není do čeho píchnout. Těšil jsem se, jak se to stabilizuje. Stabilizovalo. Ovšem na tom horním extrému.</p>

<p>
Minulý týden jsme měli hodně presentací pro zákazníky a bylo třeba na ně připravit pár slajdů v PowerPointu, abychom mohli ohromovat (správně byznysově se říká impresit). Je to samozřejmě trochu problém, protože co může presentovat firma na deseti slajdech, když její jedinou činností je vzít XML dokument, nacpat ho do mobilní sítě a tamtéž ho zaúčtovat (česky zabilovat) – a případně si dát druhé kolečko zpět. 
</p>

<p>

Nicméně to byl velký zákazník a jeho přání mi bylo rozkazem, už proto, že šéfa té firmy delší dobu znám a vím, že si na PowerPoint potrpí. Jenže už bylo večer a já jsem mstivě přemýšlel nad tím, jak by vypadala moje presentace, kdybych jí dělal podle pravdy a ne podle toho, že bychom vážně tu zakázku chtěli a mně se nechce riskovat, že pravda nebude OK…
</p>
<p>

Asi nějak takhle:
</p>
<p>

Proč zvolit naše řešeni:
</p>

	<ul>
	<li>nemáte ani šajn, jak vypadá trh. Chcete udělat projekt podle toho, co jste si přečetli v posledním Bravíčku a jelikož máte hromadu peněz, tak tu stojí fronta firem, které jsou ochotny vás o ně oholit a dodat vám přesně to, co si objednáte. A to je smrtící kombinace.
</li>
	<li>Oba dobře víme, že dva dny po podpisu kontraktu se z toho složíte a necháte nás celý váš koncept předělat. 
</li>
	<li>Pokud se tak nestane, složí vás za kvartál finanční výsledky a necháte to někoho předělat, pak pravděpodobně už ne nás, protože to nepochybně bude naše chyba a je třeba změnit dodavatele… </li>
	</ul>
<p>

Naše služby pro vás:</p>

	<ul>
	<li>budete happy, že na telefonu máte mne a můžete mi vždycky zavolat a zeptat se, co to vlastně vytváříte</li>
	<li>budete happy, že máme pár programátorů, kteří už někdy viděli klávesnici počítače a vždycky uhasí to, co se u vás &#8220;rozbilo&#8221;.</li>
	<li>Nakonec se na nás dají všechny problémy svést, což nám nevadí do doby, dokud platíte faktury a netrháte kontrakt.</li>
	</ul>
<p>
Co za to chceme</p>

	<ul>
	<li>abyste nám jednou za čas s přiměřeným zpožděním zaplatili fakturu. </li>
	</ul>
<p>
Nakonec jsem moudře uvážil, že taková presentace by opravdu nebyla nejvhodnější a zvolil jsem klasické a konvenční řešení. Když jsem ho presentoval a díval  jsem se těm lidem přes stůl do očí, bylo mi jasné, že si to všichni do těchto vět překládají. Proč si takhle komplikujeme život vytvářením symbolických náhrad?  
</p>
