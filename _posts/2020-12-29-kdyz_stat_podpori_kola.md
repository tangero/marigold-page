---
layout: post
title:  Co se stane, když místo starých aut stát podpoří elektrokola
categories: [Doprava, Elektrokola, Kola]
date: 29.12.202O
excerpt: Litva provedla zajímavou akci. Lidem, kteří se rozhodli zbavit starého automobilu nabídla dotaci 1000 euro na elektrokolo či elektrokoloběžku. Co se stalo?
---

Litva provedla zajímavou akci. Lidem, kteří se rozhodli zbavit starého automobilu nabídla dotaci 1000 euro na elektrokolo či elektrokoloběžku. S ohledem na to, že vozový park v Litvě nepatří k nejmodernějším, tvoří jej přestárlé koncernové ojetiny, mnoho automobilů ani tuhle hodnotu nemělo, takže pro obyvatele šlo o vcelku zajímavou nabídku. Už s ohledem na to, že za tisíc euro se slušné elektrokolo dá pořídit. Takže se původní osmimilionová částka rychle vyčerpala a vláda přihodila další tři miliony, čímž se počet elektroprostředků zvýšil o jedenáct tisíc a zároveň z autooběhu vypadly nejhorší vraky. Pro představu, představuje to jedno procento automobilů v Litvě. 

Zdroj:  [Electrek](https://electrek.co/2020/11/01/lithuania-trade-in-old-cars-for-electric-bikes-scooters/).


> Tento komentář vyšel  **v rámci Patrickova newsletteru**, který si můžete  [zdarma objednat zde](https://zandl.substack.com).

Pro úspěch elektrokol v Litvě hrají i další předpoklady: dojížděcí vzdálenosti do práce či do školy jsou relativně krátké například ve srovnání s USA, typická vzdálenost je pod deset kilometrů. Lze také často volit trasy mimo hlavní silnice, po komunikacích, kde je malý či pomalejší provoz. A kromě toho je Litva rovinatou zemí, kde ježdění i na obyčejném kole není namáhavé.

Zda Litva úspěch elektrokol nějak dále zužitkuje, teprve uvidíme. V době pandemie se mnoho evropských metropolí pustilo do budování cyklostezek a omezování automobilové dopravy – z dobrých dovodů ([10 jich je tu](https://www.cistoustopou.cz/kolo/clanek/10-duvodu-proc-podporovat-cyklistiku-behem-pandemie-podle-ecf-1585)). Na kola například  [výrazně přesedlávalo Německo či Francie](https://www.dw.com/en/covid-19-causes-bike-explosion-as-germans-long-for-a-ride/a-53905967)a i u nás je poptávka po kolech obrovská. Praha se snaží na poptávku po cyklistice reagovat, tady je dobrý  [rozhovor z května letošního roku s Ondřejem Boháčem z IPR](https://www.seznamzpravy.cz/clanek/jak-pandemie-zmeni-mesta-ptali-jsme-se-tech-co-se-staraji-o-prahu-106196). A jak to dopadlo? Dobře to shrnuje  [článek na aktivistickém serveru Do práce na kole](https://www.dopracenakole.cz/26941/jak-pandemie-zazehla-evropskou-cyklistickou-revoluci-a-jakou-sanci-cesko-propaslo). V zahraničí se hodně posunuli, rychle budovali – a u nás se nepodařilo mnoho. „Praha na jaře zaznamenala rekordní nárůst cyklistů o celých 113 %. Politická reprezentace však nástroje na to, jak tento velký nárůst zachovat i po návratu všech “zalockdownovaných” lidí do oběhu, nenašla. Přes léto nárůst klesl zhruba na polovinu a magistrát pokračuje v plánované agendě doplňování úseků cyklopruhů do ulic, ve kterých se provádí standardní údržba vozovky.“ Tak snad příště. Naopak ve článku na BBC najdete slušně rozvedné, jak  [letošní rok pojala evropská velkoměsta ve vztahu k cyklistice](https://www.bbc.com/news/world-europe-54353914). Ze článku odcituju pro mě základní myšlenku:  _„Mnoho měst se připravuje na nejistou budoucnost – na nejistotu, zda starý způsob života bude ještě někdy vůbec možný“._

Infografiku a data k nárůstu cyklodopravy v Praze najdete na serveru  [Čistou stopou](https://www.cistoustopou.cz/kolo/clanek/praha-zaziva-boom-cyklistiky-1510).

[Na FastCompany najdete článek](https://www.fastcompany.com/90554980/the-pandemic-created-a-biking-explosion-how-can-cities-make-it-permanent)  o tom, jak se analyzují data pro taková rozhodnutí – například přes  [aplikaci Strava Metro](https://metro.strava.com/). Už jsem se tam zkusil zaregistrovat a zjistím, zda z toho něco pro naše město vytěžím.

Sám musím dodat, že jsem nadšeně možnost dojíždět na kole do práce adoptoval, u mě především tím, že jsem si pořídil nové kolo. Cesta do práce na kole je něco přes dvacet kilometrů, což byla skvělá hodinová projížďka, jen o málo více, než co bych jel autobusem. Jenže s poklesem teplot začalo platit pravidlo o tom, že není špatné počasí, jen špatně oblečený cyklista – a protože se mi nedaří si na dálku v lockdownu správné oblečení nakoupit, musel jsem znovu přesedlat na autobus. Ježíšek byl v tomto ohledu milosrdný a tak uvidíme po novém roce, jak to půjde, už proto, že trasu Holešovice – Brandýs doplňuji v týdnu se čtyřkilometrovým výběhem z vlaku v Mnichovicích na kopec nad městečkem.

Na závěr malý politický úkrok stranou: jakmile se v Česku někdo zastane cyklistiky, je oheň na střeše a je označen za proklatého pumpičkáře a cyklofašistu, který by nejraději dálnice přestavěl na cyklostezky. Nikoliv. Kouzlo modernosti tkví v diverzitě. Ani nejzarytější „pirátský cyklokomoušský nácek“ nepředpokládá, že nákladní kola nahradí kamiony, ale rozhodně jsme oprávněni se domnívat, že cyklistika se může stát dobrou alternativou pro každodenní dojíždění do školy i práce v případě, že se k tomu udělají předpoklady. Slovo předpoklady je důležité: kdybych nenašel trasu „zadem“ z Brandýsa, nikdy bych si nedovolil dojíždět do práce po okresce číslo 610, protože zde kvůli prostorovým omezením i bezohlednosti části řidičů je nehoda jen otázkou času. Vytvářet prostorově oddělené dopravní komunikace pro pěší, cyklisty a autodopravu patří dnes k základní vybavenosti moderního města.