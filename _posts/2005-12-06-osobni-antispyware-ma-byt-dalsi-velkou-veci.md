---
ID: 1886
title: >
  Osobní antispyware má být další
  velkou věcí
author: Patrick Zandl
post_excerpt: ""
layout: post
oldlink: >
  https://www.marigold.cz/item/osobni-antispyware-ma-byt-dalsi-velkou-veci
published: true
post_date: 2005-12-06 11:05:09
---
	<p>Next Big Thing – Příští velká věc, to je v žargonu investorů a průmyslníků něco, co má napříště změnit lidskou společnost nebo alespoň velkou část trhu, jako to třeba udělaly mobilní telefony. Příští velkou věcí má být osobní antispaware, tedy prostředky k osobní ochraně soukromí. </p>
	<p>Začíná to být čím dál větší problém. Na každém rohu kamera už i v menších městech, za pár let GPSka (pardon, Galilejka) v každém vozidle, co chce na dálnici. Spousta keců o tom, jak jsou tato data důmyslně zabezpečena před zneužitím, ale skutek utek. Do toho uchovávání dat o telefonních hovorech a SMS zprávách, Echelon, čert ví jaký monitoring vašeho počítače. Dneska ten problém stále ještě není citelný, protože udělat software, který by všechno inteligentně zpracoval a propojil pořád není levná a rychlá záležitost. Jenže co zítra, za rok, za pět let? </p>
	<p>Když jsem chtěl před nějakými deseti lety vidět satelitní mapu oblasti, do které jsem cestoval na vykopávky, složitě se objednávala přes NASA a stála asi pět set dolarů. Dnes mám o dost lepší mapu přes několik služeb dostupnou zdarma. Kdy budu mít tu mapu ze satelitů online a kdy bude zdarma dostupné rozlišení snímků tak dobré, že uvidíme, co hezkého dělají sousedi na zahradě?</p>
	<p>A proto má být osobní antispyware tou Příští velkou věcí. Místo toho, abyste přemýšleli o tom, jestli jste dostatečně ukryti, stisknete čudlík a budete rázem pro takovéto elektronické slídily neviditelní. Teoreticky. </p>
	<p>První výrobky jsou na trhu. 3M prodává filtr na displej notebooku, který zamezí jeho sledování z jiného směru, než z přímého pohledu, to proto, aby vám někdo nemohl koukat z boku na data zobrazená na displeji. Nikdo si nemůže vyfotit váš displej a pak si prostudovat, co to na něm čtete, protože by to mohl být třeba firemní rozpočet. Dříve to mohlo být jedno, protože bylo velmi nepravděpodobné, že to v kavárně vyfotí někdo, kdo to může zneužít, ale s rozvojem internetu už je ta pravděpodobnost větší. Kravina? Pamatujete na aféru s Klausovou SMS o Topolánkovi?</p>
	<p>Podobné věci se zkoušely na registrační značky (SPZ) – fólie, kterou si na značku nalepíte a z fotky policejního radaru pak není značka čitelná a policie má pech. Takováto zařízení využívají faktu, že lidské oko používá přeci jen trochu jinou optiku, než kamera. Jenže co s tváří, na tu fólii nenalepíte. Narazil jsem na pokusy s krémy, měly ale své nedostatky (zejména v tom, že leptaly kůži). A tak přišla doba elektroniky a v laboratořích se pracuje na nejrůznějších „deformátorech“ pole, které nejrůznějšími triky matou čočky kamer. Většinou vysíláním paprsků, které kamery matou nebo zachytí a zpracují jako viditelné spektrum světla, ale lidské oko je nezachytí. Na jednom veletrhu jsem viděl zajímavou demonstraci: zmáčkli jste čudlík na klobouku a osvítilo vás mírné světlo – vypadalo to jako svatozář. Jenže na kameře byl člověk nerozpoznatelný. První praktické produkty sliboval vynálezce za pět let a nedivil jsem se ani moc jeho očekávání, že po nich bude poptávka. </p>
	<p>Je jasné, že na všechny šifrery hovorů, kódovače emailů a zneviditelňovače tváří se záhy najde odpověď a budou existovat zase dokonalejší kamery a lepší nahrávače hovorů. Jenže je alespoň nějaká naděje, že všechna tato zařízení budou dostupná kvůli ceně nejdříve jen vládám a tajným službám a až dorazí do rukou i vašeho zvědavého souseda, bude už na ně zase nějaká ta obrana existovat. Klasický věčný souboj. A to je dobrý předpoklad pro Příští velkou věc. </p>
	<p>A teď mne omluvte, jdu rozchodit kamerku přes mobil a zkontrolovat, zda používám zabezpečený emailový server.
</p>