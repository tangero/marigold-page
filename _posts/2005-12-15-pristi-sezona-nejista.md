---
ID: 1899
title: Příští sezóna nejistá
author: Patrick Zandl
post_excerpt: ""
layout: post
oldlink: >
  https://www.marigold.cz/item/pristi-sezona-nejista
published: true
post_date: 2005-12-15 11:54:06
---
	<p>Říkám to předem a na rovinu, příští sezóna Marigolda v této podobě je velmi nejistá. Důvodů, které mne k tomu vedou, je vícero a následující soupis není nutně dle pořadí důležitosti. </p>
	<p>Čím dál více se stává, že se svojí nevymáchanou webovou hubou narážím. Doba, kdy Marigolda nikdo nečetl, je pryč. Zmínka o podivně fungujícím bankovním systému vede k tomu, že mi pět zaměstnanců té banky nejrůznějších pozic nabídne osobní proškolení, to je ještě to nejmenší. Lehký povzdech nad službou operátora už má dramatičtější následky a zajímavé je, že dotčeni jsou všichni operátoři najednou, protože jednoho jsem „pomluvil“, druhý brblá, že jsem nepochválil jeho a třetí vrčí, že tahle věc konkurenta vůbec nestála za zmínku. </p>
	<p>To by ještě šlo, prostě se člověk musí krotit a více u psaní myslet na důsledky. Horší jsou technické potíže v poslední. U Xhostu jsem poslední týdny na proskripčním seznamu, protože Marigold shazuje i ostatní servery. Se Špuntem jsme to intenzivněji řešili, odinstalovali jsme, co se dalo obětovat, ale zlepšení je pramalé. Redakční systém prostě uhnil do stádia těžko ukočírovatelného rozkladu. Myslel jsem, že hnijí jen živé systémy, ale chyba lávky. Blog:CMS po sobě vytváří řadu nejrůznějších odkladových souborů, které po sobě neuklízí. V poslední době zvládá zaplnit databází téměř desítkou vcelku nesmyslných MB dat za den (naštěstí se to dalo eliminovat), k tomu vytváří cache soubory ke každé navštívené stránce, hravě půl giga za den (naštěstí se to ustaluje na cca 1,2-1,5 GB, více stránek tu nemám). To by bylo jen o místě na disku, ale horší je, že se kouše na serveru z důvodu, který jsem nepochopil, zato jsem pochopil, že ho nevyřeším. Špuntovy stížnosti jsou vcelku oprávněné, protože když spadne Marigold, vezme s sebou i ostatní servery na virtuálu. Špunt sice nabízí východiska, protože chápe, že jako klient můžu odrzovat a tvrdit, že je to jejich problém a protože chápe, že je to třeba nějak vyřešit, jenže obě východiska jsou špatná. Mít vlastní fyzický server, do toho se mi nechce. Mám jich na internetu minimálně pět a vždycky mi ho někdo sebral s tím, že ho stejně neumím spravovat a že bude lepší, když k němu nebudu mít přístup :) - s tím lze sice souhlasit, ale nic to neřeší. Jak mi bylo pregnantně vysvětleno, Marigold je pomsta – potřebuje více údržby, než kolik mu jsem schopen poskytnout a najímat administrátora, který bude odchytávat problémy, to mi přijde přeci jen na osobní weblog trochu luxus. </p>
	<p>Možným řešením  je tu přechod na jiný redakční systém, s čímž jsem velmi výhledově počítal, ale opravdu velmi výhledově. Špunt doporučil některé, které by měly být stabilnější a lépe naprogramované z hlediska zátěže databáze a zákusů, jenže přejít ze systému na systém není legrace, to nejsou dvě kliknutí myší. Nabídla se řada lidí ochotných s tím pomoci, ale spolu s prvním problémem a problémem třetím mi na to zachází chuť. </p>
	<p>Třetím problémem je, že jsem se podíval na cíle, které jsem si pro Marigolda stanovil. Chtěl jsem alespoň mírně pomoci osvětě v telekomunikacích, v rámci skrovných znalostí a schopností. Chtěl jsem mít více času na témata, kterým se jiné servery nevěnují, protože pro ně nejsou obchodně zajímavé. Chtěl jsem dát do kupy obsáhlejší publikaci věnovanou historii telekomunikací zejména s přihlédnutím k lokálním podmínkám. Za ty tři roky, co tu Marigold je, jsem se ani nedostal do Klementina, abych si vypůjčil noviny a zjistil, co se psalo o Křižíkovi, o prvním telefonu atd. Rešerše mám jen z internetových zdrojů či zahraniční literatury a neponul jsem s tím ani o píď, která by stála za zmínku. </p>
	<p>Chtěl jsem sepsat publikaci věnovanou UMTS jakožto technologii, která má přijít.  O UMTS stejně jako o GSM v češtině vlastně nic není, o GSM jen pár článků a skripta. Za tří roky jsem postoupil na sto tisíc znaků, zhruba desetinu zamýšleného objemu, abych zjistil, že většina publikací, která vyšla, taktně přechází to, čemu jsem se chtěl věnovat nejvíce – základy. Nejnižší základy technologie WCDMA. Každý vám vysvětlí, co je jádro sítě, jenže při vysvětlování o tom, JAK skutečně funguje CDMA, OFDM atd, se vlastně žádná kniha nevymotá z nicneříkajících frází, nebo ve světlých výjimkách ze  vzorečků, které už jsou asi nad moje síly. Je třeba sebekriticky uznat, kdy ujel vlak a že česká kniha vysvětlující pozadí CDMA čeká zřejmě na jiného autora, než jsem já. A bylo dobré připomenout si tento fakt <a href="http://vucako.bloguje.cz/240410_item.php">takovýmhle článkem na VÚČAKO…</a> Místo takových materiálů se tu vrtám v blbostech, jakých najdete všude kolem přehršle. </p>
	<p>A nakonec, Marigold žere dost času, který by se dal věnovat něčemu jinému, smysluplnějšímu. Webů o telekomunikacích je tu hromada. </p>
	<p>Sečteno a podtrženo je další sezóna Marigolda velmi nejistá, ačkoliv zatím nevím, v jaké formě. Od varianty nejdrsnější, že Marigolda zavřu zcela, web smažu aby mne to neotravovalo a neponoukalo jsou i mírnější varianty. Například velmi málo aktualizovaný web, o nějž se v poslední době pokouším, pravděpodobně s povinnou registrací a přihlášením, které mne zbaví řady návštěvníků, jež  by to stejně nezajímalo a zároveň mi to umožní více sledovat, co a kdo čte a vystrnadit osoby nevhodné. </p>
	<p>Jasno zatím nemám, uvidíme po svátcích.
</p>