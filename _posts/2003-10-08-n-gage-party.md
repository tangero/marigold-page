---
ID: 566
title: N-Gage párty
author: Patrick Zandl
post_excerpt: ""
layout: post
oldlink: >
  https://www.marigold.cz/item/n-gage-party
published: true
post_date: 2003-10-08 07:13:00
---
<p>
Nokia včera vypouštěla oficiálně do světa svoji herně telefonní mašinku N-Gage a při té příležitosti udělala velkou párty, jak to jen Nokia umí. Dělala ji celosvětově, já jsem dorazil do Celnice na tu pražskou.</p>

<p>
Chvíli to dokonce vypadalo, že to ani nenajdeme. Když jsme s Ditou brousili kolem Celnice, nemohli jsme najít vchod, jen v jedněch vratech dělala armáda nábor, protože tam stála parta vojáků a hlídala vchod. Už ve chvíli, když jsem zjistil, že drží v rukou M16 jsem mírně pochyboval, ale nikdy nevíte kde se naši v Iráku dostali k americkému skladu a ukázali amíkům, co nám jde tak dobře. Až v okamžiku, kdy dovnitř vlezl redaktor jednoho časopisu, o němž jsem si byl jist, že se nalít nenechá, jsme pochopili, že je to vtípek a šli jsme dovnitř. Samozřejmě to byla Nokia párty. </p>

<p>
U vchodu se nás zeptaly slečny na jméno, Dita jim ho řekla, slečna ho našla v kolonce Mafra, pak zapíchla pohled do mne a konstatovala "Vy jste doprovod". Zakýval jsem hlavou a byl jsem doprovod (nebo Plus jedna, slovy toho milého právníka z filmu Daredevil).</p>

<p>
Nokia, když už dělá párty, tak vypadají velkolepě. Výjimkou nebyla ani tato, jak by taky ne - podpora N-Gage představuje 40% výdajů firmy Nokia na marketing. Byla tu spousta lidí, Celnice praskala ve švech jako při odbavení polského autobusu na německých hranicích. </p>

<p>
Bavil jsem se s několika dealery a všichni jsou rozpačití, pokud přišlo na otázku prodeje N-gage. Otázka totiž je, zda ta mladá generace 18-25, kterým Nokia svůj N-Gage cpe, na něj má čas a peníze. Já osobně jsem docela optimista, dealeři byli zase více skeptičtí. </p>

<p>
Z párty jsme se ztratili poměrně brzo, krátce po desáté se teprve rozjížděla, jenže dneska musím brzo vstávat...</p>
