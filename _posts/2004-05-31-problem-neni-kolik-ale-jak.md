---
ID: 1113
title: 'Problém není kolik, ale jak&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/problem-neni-kolik-ale-jak
published: true
post_date: 2004-05-31 09:28:01
---
	<p>
Když jsem tak minulý týden používal WiFi sítě (WideNet a Český Telecom), uvědomil jsem si, že největší problém pro mne a zřejmě pro řadu dalších lidí ani tak nespočívá v tom, <b>kolik zaplatit, ale jak zaplatit</b>. Vezměme si příklad WideNetu. Pokud chcete delší připojení, máte dvě možnosti: zaplatit si minimálně celou hodinu kartou nebo eBanka převodem (pokud tedy chcete zaplatit a ihned surfovat). Pokud se bojíte kartu svěřit a ebanku nemáte, musíte si koupit čtvrthodinový interval, který lze zaplatit přes SMS nebo voláním na Žlutou linku. Jako dobrý trik by vypadalo, kdybyste si předplatili čtyři čtvrthodiny a proužívali si je. Jenže ono to nejde - další čtvrthodinu si můžete zaplatit, až vám ta předchozí vyprší. Dost nepříjemné, když se snažíte něco dělat a najednou se vám všechny služby přeruší a musíte znovu od začátku, až po zaplacení...</p>

	<p>
Otázka zní, jak tohle řešit. Pro zákazníka by bylo asi nejlepší, kdyby mu přišel měsíční účet a ten si v klidu zaplati. Dá se chápat, že WideNet nechce jít do rizika, že účet za 120 Kč za nějaké WiFi hodíte do popelnice. Můžete na to jít oklikou a složit zálohu a z té peníze odečítat, nebo udělat nějaký semipostpaid, jako dělá Oskar - složit zálohu a posílat faktury, přičemž se tou zálohou jistit, že zákazník zaplatí. Ani to není úplně ideální, protože když spočítám, kolik záloh bych kde musel skládat a kolik už jsem jich kde složil, asi by mne záhy přešla chuť to dělat. Ideální by byla platba kartou - zadáte číslo karty a z ní se odečítá to, co právě prowifujete. Super metoda - akorát u nás nepoužitelná. Škoda přeškoda. </p>

	<p>
Lupa <a href="http://www.lupa.cz/clanek.php3?show=3401">psala</a> o mikroplatebním systému i-plus. Byla by to zajímavá alternativa, má své ale. Především se bojím, že provize požadované od obchodníků budou příliš vysoké. Zatímco platební karty se pohybují na úrovni zpravidla 3-6%, mikroplatební systém distribuující kupony přes trafiky a benzinky se bude pohybovat minimálně na 15%, ale možná na 20% i více, leda by se opravdu velmi dobře domluvili - jenže to už se zase nedomluví plošně, ale jen s pár distributory. Co taková česká oklika - mikroplatební kupony vydávané bankomaty přes platební kartu? Provize z i-plus se zatím blíží provizím za používání PR SMS, u kterých si je třeba uvědomit, že se do nich zahrnuje i DPH 19%, které odvádí operátor. Přitom použití PR SMS je jednodušší a hlavně vyúčtování provede operátor a obchodník dostane jen souhrnné vyúčtování a nemusí vystavovat doklad na každých přijatých 20 Kč. A to je v našem účetně-buzeračním státě docela důležité plus. </p>

	<p>
S mikroplatebními systémy je velká potíž: každý se bojí s nimi začít, protože než projdou schválením ČNB, už tu mohou být nové systémy Visa a EuroPay, jimž se bude těžko konkurovat. Mikroplatební systém totiž musí natáhnout masu uživatelů a obchodníků, což vydavatelé karet zvládnou jednou rukou.  Podstatu problému to ale zatím nemění - problém není kolik, ale jak...
</p>
