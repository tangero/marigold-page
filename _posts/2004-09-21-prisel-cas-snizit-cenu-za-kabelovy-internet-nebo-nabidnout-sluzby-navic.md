---
ID: 1328
title: >
  Přišel čas snížit cenu za kabelový
  internet nebo nabídnout služby navíc?
author: Patrick Zandl
post_excerpt: ""
layout: post
oldlink: >
  https://www.marigold.cz/item/prisel-cas-snizit-cenu-za-kabelovy-internet-nebo-nabidnout-sluzby-navic
published: true
post_date: 2004-09-21 09:06:50
---
	<p>
Doma jsem připojený přes UPC, už drahně let, prakticky ihned poté, co UPC internet zavedlo do mého původního bydliště na Lužinách. Tehdy jsem jím nahradil InWay počítanou linku (tuším BreezeNet). UPC víc padalo, ale bylo radikálně levnější, tehdy jen mírně pomalejší a bez limitů. </p>

	<p>
UPC pro své Chello v průběhu těch let několikrát zvýšilo rychlost, co si ale tak pamatuji, prakticky nikdy cenu. Dneska platím za nějaký balíček s televizí 1550 Kč měsíčně včetně DPH a už mi to nepřijde nijak málo, přitom mám Chello Klasik (nejlevnější internet od UPC) a asi 40 televizních kanálů, které jsou mi z husta na nic, ale bez nich by ten internet nebyl prakticky o moc levnější. Lidi, kteří se připojují přes CDMA, GPRS nebo přes modem, asi nechápou, co řeším za problém - jenže tenhle problém je jednou také potká. </p>

	<p>
V Praze je totiž celá řada možností, jak se levně připojit. Stačí namířit anténu přes ulici a jsem připojený do CzFree.net a přes místní gateway za tak zhruba tři kila do internetu. Neměl jsem s tím čas laborovat, takže jsem se upsal k UPC s tím, že příští rok, až už budeme přestěhovaní se vším všudy, se na to podívám znovu. </p>

	<p>
Ano, UPC mi nabízí 1,5 Mb/s linku. Jenže co s ní? Minulý týden se zvýšila rychlost na dvojnásobek a kdybych si nepustil test na DSL.cz, nevšiml bych si toho. Problém je, že nemám prakticky co s tou linkou dělat, na surfování po netu by mi stačila rychlost desetinová. Není obsah. Óčko si pustím raději na kabelovce, rádio zase v rádiu. Pořídil jsem si pro svoji GPS Garmin software MapSource, nechal jsem si ho poslat jako Digital Dellivery, byly toho dvě giga - to bylo to jediné, kdy jsem novou rychlost ocenil, protože jsem ty dvě giga sosnul opravdu slušně rychle. To jsou ale výjimky, stejně jako když si koupím PDF knihu na Amazonu nebo odněkad dostanu či koupím MP3.</p>

	<p>
Chybí mi filmy na netu. Nemám čas pořád hledat na FTP nebo na DC nějaké filmy, klidně bych si ty čtyři pětky za film zaplatil místo toho, abych ho hodinu někde hledal. Jenže StarZone na Chello neběží. </p>

	<p>
Ve výsledku přemýšlím o tom, že rychlost, kterou mi Chello nabízí, je mi prakticky k ničemu a ocením ji jednou za dlouhý čas, přičemž bych pravděpodobně mnohem více ocenil, kdyby mne stálo to internetové připojení polovinu. Namítnete, že si mám aktivovat Chello Light - jenže UPC ho zatím nenabízí, nedá se na to přejít, ačkoliv by mi bohatě stačilo. </p>

	<p>
Nakonec se dostanete k tomu, že máte rychlou linku, platíte za ni na obě strany slušné peníze - a nemáte ji, na co použít. A to je ten zapeklitý moment, kdy si ke škodě vašeho ISP říkáte, jestli potřebujete TAK dobrou linku a jestli se nemáte podívat jinde. Už jsem přemýšlel hříšně i o tom ADSL - je levnější, nemusel bych k němu platit televizi (tu řeší digitální příjem) - jenže bych zase musel platit telefon a kvality ADSL se bojím, jako čert kříže. A tak jsem se nakonec upsal UPC na rok. Rok budu potřebovat kvalitní internet minimálně pro to, aby s ním Dita mohla po večerech kontrolovat svoje servery. Filmy mi musí zatím řešit MLDonkey, já vím, není to legální, není to fér, jenže jiná varianta není. Alespoň sosám na páteři a ne na klientské stanici, na to bych neměl nervy. A UPC má rok na to, aby přemýšlelo, čím mne v červnu 2005 přesvědčí, abych u nich zůstal. Vyšší rychlost to opravdu nebude, protože ta je mi sama o sobě k ničemu&#8230;
</p>

	<p>
!++7++!
</p>
