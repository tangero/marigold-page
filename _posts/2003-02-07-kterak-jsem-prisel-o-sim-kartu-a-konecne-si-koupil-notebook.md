---
ID: 80
title: 'Kterak jsem přišel o&nbsp;SIM kartu a&nbsp;konečně si koupil notebook'
author: Patrick Zandl
post_excerpt: ""
layout: post
oldlink: >
  https://www.marigold.cz/item/kterak-jsem-prisel-o-sim-kartu-a-konecne-si-koupil-notebook
published: true
post_date: 2003-02-07 19:19:00
---
<p>
Dnešek byl téměř dnem osobních tragédií. Především jsem ráno přišel o svoji oblíbenou SIM kartu Eurotelu, kterou jsme používali k testování služeb Eurotelu a já také mimo jiné k tomu, abych si tu a tam vybral poštu na cestách. Byla to totiž SIM karta testovací, to jest taková, od které nechodí účet. A to se to přeci jen trochu klidněji vyvíjí a datuje... Jenže někdo z povedených kamarádíků se pokusil (úspěšně) udělat si její klon. A Eurotel na to dneska přišel a kartu poslal do kytek. Krajně nepříjemné, protože novou asi už nedostanu. A tak jsem zůstal se svým Paegasem a Oskarem osamocen... buuuuu... Otázku, zda si SIM kartu Eurotelu mám kupovat a platit ze svého, jsem si po důkladné úvaze provázené pohledem na stav běžného účtu, zodpověděl záporně...</p>

<p>
Abych se z této osobní tragédie nezhroutil, rozhodl jsem se pokročit ve věci nákupu nového notebooku, ježto firemní budu muset vrátit. Jakožto rozpočtově krátký člověk, poohlédl jsem se samozřejmě po přístrojích na nižším konci cenového spektra a zejména po akčních nabídkách. Původně se mi zamlouval Dell Latitude za cca. 29 000 Kč bez DPH, jenže ejhle - na stránkách Dellu ho nenabízeli a cena stejné konfigurace už byla vyšší. Pak jsem si vybral Sony Vaio, které se mi líbilo, nabízelo odpovídající váhu, design&#160;i výkon. Za pětinásobek stanoveného rozpočtového maxima. Dlouho vedl Acer, než mne Bohouš Hyánek zlomil na to, koupit si od Gericomu notebooček vybavený procesorem Crusoe a nabízející za 40 tisíc šest hodin chodu na baterky. Jenže notebook pořád nebyl a tak jsem dneska zabrousil na <A href="http://www.topbooky.cz/">topbooky.cz </A>a když jsem uviděl IBM ThinkPad R31 za 32 tisícovek, bylo rozhodnuto. Navíc ho dovezli ještě dneska a tím mi vydatně spravili náladu. </p>

<p>
A tak jsem nyní IBM positivní. Doufám, že mi to vydrží. Minulý notebook více jak půl roku nevydržel... Jenže na další notebook nebude dlouho zřejmě rezerva, takže IBM se musí vytáhnout!</p>
