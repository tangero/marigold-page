---
ID: 2280
title: >
  Český Vodafone možná nabídne WiFi
  síť
author: Patrick Zandl
post_excerpt: ""
layout: post
oldlink: >
  https://www.marigold.cz/item/cesky-vodafone-mozna-nabidne-wifi-sit
published: true
post_date: 2008-09-03 10:28:47
categories: [Vodafone, WiFi, Mobilní sítě]
---
Český Vodafone je na tom s nabídkou vysokorychlostního připojení zatím poměrně špatně, pokud odmyslíme EDGE, nemá nefiremním klientům zatím mnoho co nabídnout. Na firemní scéně by měl situaci změnit dnes oznámený odkup BroadNetu, který provozuje FWA síť s plošným pokrytím v pásmu 26 a 28 GHz, tahle technologie ovšem není laciná tak, aby mohla pokrývat i nefiremní trhy - a vzhledem k frekvencím to zatím ani moc nevypadá. 

Novinkou v nabídce Vodafone se zřejmě stane <a href="http://wifi.vodafone.cz">WiFi síť</a>, která se právě buduje a je v pilotním provozu. Slovíčkem "zřejmě" předesílám výhradu: s WiFi v minulosti Vodafone koketoval již několikrát, dokonce formou zvažovaných akvizic zavedených firem, vždy nakonec ale vycouval. Může se stát, že i tento poslední projekt tak dopadne, ačkoliv je poměrně daleko. 

Dodavatelem platformy pro správu a organizaci WiFi sítě je německá firma Cuculus a pokud nejste latiníci či ornitologové, pak jen dodám, že to jméno znamená kukačka. Což zhruba odpovídá, protože technologie Cuculus, jejím embedded OS Zonos jsou založeny na tom, že mohou vytvářet na jednom zařízení privátní i veřejnou bezdrátovou síť.  

A tím se dostáváme k pointě nabídky Vodafone WiFi. Firma ji sice z části buduje z vlastních zdrojů (v rámci svých prodejen a dalších prostor), z části s pomocí partnerů jako je Cafe Heaven. A do třetice, především s pomocí samotných uživatelů, kteří se mohou stát Hotspot Hostem. 

<h2>Hotspot Host</h2>

<img src="http://www.marigold.cz/wp-content/uploads/cc820742-880b-46ce-8f4b-28abeef45cbc.jpg" alt="CC820742-880B-46CE-8F4B-28ABEEF45CBC.jpg" border="1" width="150" height="151" align="right" />Hotspot Hostem je kdokoliv, kdo má širokopásmové připojení (zatím určeno pro DSL) a připojí si k němu access point zvaný <strong>DRIN-box</strong>, který vyrábí Cuculus. DRIN-box vytvoří jednu síť privátní pro užití uživatele a druhou, zcela odddělenou, jako veřejnou, ke které mají přístup zákazníci Vodafone WiFi, v praxi tedy všichni zákazníci Vodafone, demo přístup 15 minut je tu i pro ostatní klienty. DRIN-box se stará o oddělení obou WiFi sítí, tedy o to, aby z veřejné WiFi se nešlo bourat do nějaké vaší domácí síťky a také o to, aby se spravedlivě podělila šířka pásma a zákazníci vás neomezovali. Jak přesně tento traffic shaping bude fungovat, není známo, ale šířka DSL pásma je dostatečná a provoz na WiFi bývá malý, takže by to nemělo v praxi majitele omezovat. 

<h2>Pokrytí sítě</h2>

Pokrytí je zatím omezeno na Prahu, jeden hotspot jsem zahlédl v Českých Budějovicích. 

<img src="http://www.marigold.cz/wp-content/uploads/vodafonewifi.png" alt="vodafonewifi.png" border="1" width="500" />

Jelikož nabídka je vyloženě založena na partnerském šíření signálu, může se snadno zvětšit. Takhle nějak si to představuje Cuculus ... 

<img src="http://www.marigold.cz/wp-content/uploads/6953a1b9-81e4-40d9-bb9f-0cb12fa537ba.jpg" alt="6953A1B9-81E4-40D9-BB9F-0CB12FA537BA.jpg" border="0" width="365" height="275" align="right" />

Tak, tady někde zatím známé informace končí. Nevím, jaký model účtování Vodafone převezme vůči partnerům, německé implementace této služby počítají s mírnou slevou na DSL konektivitě. I český Vodafone by nabízel připojení přes DSL, otázkou je, zda by si nějaké atraktivnější slevy mohl vůbec s velkoobchodní nabídkou O2 dovolit.  WiFi připojení je pro Vodafone klienty prakticky zdarma, placená služby pro všechny je 50 Kč za 24 hodin platné připojení. Zda bude Vodafone nabízet DRIN-box za nějakou dotovanou cenu (běžná prodejní je cca 1000 Kč), netuším. 

Partnersky budované sítě většinou závisí právě na tom, jak atraktivní kombinaci ceny za WiFi AP a případných provizí z ceny připojení partner získá, případně jaké jsou jeho výhody z celé akce, do níž dává své připojení a nějaké (byť většinou malé) investice. Provize z provozu, ačkoliv často zmiňovaná, nemusí být hlavním motivem, proč by do toho parteři šli, protože provize z WiFi provozu bývají v absolutní částce malé i pro fyzické osoby, WiFi má malý dosah a na hotspotech nebývá narváno.