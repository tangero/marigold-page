---
ID: 1200
title: 'Spor o&nbsp;letáky Českého Telecomu'
author: Patrick Zandl
post_excerpt: ""
layout: post
oldlink: >
  https://www.marigold.cz/item/spor-o-letaky-ceskeho-telecomu
published: true
post_date: 2004-07-19 08:42:00
---
<p>
Český Telecom nechal vytisknout letáky, kde své služby porovnává se službami alternativních operátorů a asi nepřekvapí, že v nich vychází levněji. Nepřekvapí proto, že jinak by je asi netiskl. </p>

<p>
O víkendu jsem se probojoval k jednomu takovému letáku, v němž Telecom srovnával svůj program Telefon 120 s voláním přes Tele2. Telecom modeloval zákazníka, který volá po půl hodinách dálkově a místně ve špičce a mimo špičku rovnoměrně. Asi 90 Kč ušetřil, pokud volal telecomáckým tarifem Telefon 120 oproti Tele2 volání. Potud není co namítat - vzal jsem kalkulačku, nalistoval ceníky a opravdu ten výpočet sedí, ani jsem ale nečekal, že by u Telecomu někdo spadl z Marsu a zkusil habaďůru s čísly. </p>

<p>
První část finty je v tom, že uživatel má v Telefon 120 celkem hodinu zdarma pro volání ve špičce a hodinu mimo špičku a to za zhruba 400 Kč s DPH, což mimochodem není zlá nabídka, i s ohledem na to, že neprovolané minuty se převádějí do dalšího měsíce. Cokoliv provoláte nad tyto volné minuty samozřejmě platíte, takže pokud byste volali dvě hodiny ve špičce, hodinu z toho musíte zaplatit bez ohledu na to, že jste nevyčerpali hodinu mimo špičku. To ale není nic divného, prostě je to oblíbený trik užívaný mobilními operátory od pradávna. </p>

<p>
Druhá část finty je v tom, že u porovnávaného Home Standard má uživatel 102 Kč s DPH volného kreditu. Pokud by se uživatel choval ekonomicky, nejdříve by provolal tento kredit přes Telecom a pak teprve pres carrier preselection volal s Tele2 do dalších destinací. Tahle úvaha je už méně fér, protože se předpokládá, že zákazník je debil nebo že to zákazník přehlédne. </p>

<p>
Třetí část finty je v tom, že pokud uživatel volí jinou skladbu telefonování, například výrazně vyšší zastoupení mezinárodních a dálkových hovorů, kde je Tele2 levnější, rychle to na svém účtu pozná. </p>

<p>
Srovnávací reklama je u nás povolená a to je dobře. Telecom předkládá jednoduché srovnání, kde modeluje určité chování uživatele, tedy počty minut a destinace a také fakt, že zapomene na volný kredit v rámci svého paušálu (což si myslím, že je oprávněné, zapomene...). Z tohoto pohledu je to reklama, která mi přijde být v pořádku. Nesmíme zapomínat na to, že reklama je tu od toho, aby zákazníka obelhávala (říká se tomu reklamní nadsázka). </p>

<p>
Viděli jste někdy reklamu na auto třeba? Naleštěné auto uhání exotickou krajinou, řidič na autu-prosté silnici řezá zatáčky, pneumatiky perfektně drží na kaluži uprostřed vyschlé vozovky. Řidič přijíží do starého města, pohodlně parkuje před domem. Jste uchváceni výkonem, prostorností a ladností toho vozu. Co na tom, že to je naprosto nerealistický model. Kdo by čučel na reklamu, kde se vychvaluje, jak podvozek přežije i jízdu po rozflákané magistrále, kde ABS stihne váš vůz zabrzdit přesně před štrůdlem aut a klimatizace vám zpříjemní hodiny čekání v zácpě, zatímco ladné parkování vypadá tak, že se vmáčknete půlkou auta do přechodu, kolem na obrubník a modlíte se, aby poliši tudy do rána nešli. Reklama navozuje  nerealistické obrazy a vy si je holt musíte převést do reality (klasik Toscani řekl, že Reklama je navoněná zdechlina). Ostatně jiní operátoři srovnání s Telecomem používají dost často na to, aby jim to Telecom mohl vrátit...
</p>
