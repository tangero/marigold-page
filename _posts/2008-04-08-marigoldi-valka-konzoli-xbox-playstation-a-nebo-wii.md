---
ID: 2219
title: 'Marigoldí válka konzolí: Xbox, Playstation a&nbsp;nebo Wii'
author: Patrick Zandl
post_excerpt: ""
layout: post
oldlink: >
  https://www.marigold.cz/item/marigoldi-valka-konzoli-xbox-playstation-a-nebo-wii
published: true
post_date: 2008-04-08 20:14:14
categories: [Konzole, Hry]
---
Řekl jsem si onehdá, že bych si docela zahrál nějakou počítačovou hru. A byl to proces, jakému není rovno, jak u mne jinak. Proč? Protože nejsem typický pařan. Čas, který mohu/chci věnovat hře na počítači, je spíše v úrovni několika minut, maximálně desítek minut denně, počítám-li v to klidný sobotní večer. Proč tak málo, to je jiná otázka kombinující rodinu (item primo) a práci (item secundo) v odpovědi. A za tuhle dobu na PC hru většinou ani nespustím, natož abych ji stihl instalovat. Rozumějte: mám plnou poličku her pro PC, šlágry jako Balldurs Gate, Diablo 2, Sacred, všechno originálky. Jenže na ně nemám čas. A od jisté doby už ani doma nemáme PC, musel bych Macka spouštět ve Windows. Pár her na Macka mám taky, ale mají jedno shodné s Windowsáckýma: nebaví mne to. Nemám čas na to je hrát a vím, že to jsou hry, které čas vyžadují. Jsem prostě "občasný hráč" - <em><a href="http://en.wikipedia.org/wiki/Casual_gamer">casual gamer</a></em>.

A tak jsem po jistém váhání a oťukávání přišel na to, že je opravdu vhodné oddělit práci a zábavu i hardwarově. Pokud sedám k Mackovi, nedá mi to, abych juknul na poštu, nechal pro každý pád puštěný Skype, Adium a další kecaslužby a nakonec po hodině vstávám, aniž bych hru spustil. Slabá vůle, řeknete, může být, jenže posilovat ji zrovna takhle nehodlám. Řešení mne napadlo: pořídit herní konzoli. Což se snadno řekne, ale pokud máte evaluační a validační proces jako já, pak vězte, že je to na dlouho. A tím začala marigoldí válka konzolí, která trvá a trvá ... 

Záhy zjistíte, že technické parametry jsou jedna věc, praktická použitelnost herní konzole pro občasného hráče je věc druhá a ověřitelnost praktické použitelnosti v návaznosti na evaluaci rozpočtových zdrojů je věc třetí. Zkráceně: nechci si koupit za desítku další lapač prachu ne proto, že bych nemohl, ale že mne to principielně štve. A tak jsem se rozhodl si herní konzoli zapůjčit a otestovat. 
<!--more-->
Ponejprve je třeba říci, že se nevyznamenal Vreco na postu herního guru, protože má jen starou Playstation 2. Ukázalo se, že na hraní moc času taky neměl. Naštěstí zaskočila Ivona, která dobrovolně nabídla svůj osobní, když se mi z Janka nepodařilo vymlátit, <a href="http://www.stream.cz/video/58273-xbox-360-zadarmo-noisebrothers">kam zakopal ten svůj</a> ... (jo, to byla skoro ofiko soutěž, Janek sebral Xbox, někde ho zakopal a kdo ho vykopal (xbox, ne Janka!), ten ho dostal...

Takže jsem začal studování Xboxem 360 - Ivona má nějakou luxusní verzi Elite, černou jak noc, se 120 GB diskem a co já vím, s čím ještě. Podstatné na Xboxu je, že i když se prodává ve více verzích, lze jednotlivé části dokoupit zvláště a kromě barvy karoserie tak máte klidně i tu Elite verzi. Jednu chvíli se pravda prodávala nějaká verze bez HDMI konektoru, ale to už je snad minulostí, ten byste bastlili blbě a hodí se k jakékoliv jiné televizi, než je černobílý Merkur.

Válka parametrů konzolí? Nezajímá mne. Proč? Blu-ray nepoužívám, počet procesorů je mi ukradený, jediný výkonnostní parametr, co sleduju, je hladina hluku. V tomhle ohledu Xbox 360 zrovna neexceluje, větrák je slyšet, i když slušné repráky to přeřvou. Ostatní funkce jsou nastavené tak, že mi i minimální verze vyhovuje. Jen to WiFi, ale nakonec kabel je kabel. 

Vyzkoušel jsem pár úžasných titulů pro Xbox360 jako BioShock, Call of Duty nějaká autíčka, nějaké RPG - měl jsem široký výběr her, ale nakonec jsem se nejvíce chytil na Xbox Live Arcade, což je internetový sklad jednoduchých her, které se ani vývojářům nechtělo pálit na DVD, takže si je jen stahujete z internetu. Demo verze zdarma, hru lze zakoupit za Microsoft Points, které se u nás moc neprodávají, ale sehnat se dají a platit českou platební kartou nejde (alespoň mně z eBanky ani ČSOB).

A byly to hry přesně pro mne. Například <strong>Zuma</strong>. Dalo by se říci, střílečka :) Jak to vypadá, vidíte na obrázku. A jak to funguje? Po rýze se tlačí kuličky a vy ovládáte tu žabku uprostřed. Můžete jí otáčet a střílíte jí z huby barevné koule. Když se trefíte do pohybujících se kuliček tak, abyste dali alespoň tři stejné barvy dohromady za sebou, tak tyhle zničíte. Čím více, tím lépe. Konec hry: když se had kuliček doplazí na konec dráhy do zlatého slunce. Připadá vám to easy? To, co vidíte na obrázku, je první level, pak už je hustěji, kuličky se tlačí po více drahách a všeobecně je veselo. 

<img src="http://www.marigold.cz/wp-content/uploads//10EF3E5B-D6F0-468D-A55B-54ED3500421D.jpg" alt="Zuma" border="0" width="450"  />

Jen tak na okraj, Zuma i ostatní hry existují <a href="http://www.popcap.com/">i pro Windows a Mac OS X</a> (něco najdete i ve Flashi) - ale hrát to na notebooku není taková zábava, jako to hrát na velké televizi. 

Další šlágr je <strong>Bejeweled 2</strong> - opět asi herní klasika. Kameny na desce musíte posouvat tak, abyste dostali alespoň tři k sobě vertikálně či horizontálně. Diagonálně to nefunguje. Když tři a více stejných otočíte k sobě (prohazujete vždy pozici dvou kamenů), tak zmizí a všechny kameny nad nimi padnou níže. Na hru máte určitý čas, pak rozhodují body, nebo musíte vymlátit všechny kameny, což není jednoduché. 

<img src="http://www.marigold.cz/wp-content/uploads//F9AA60BF-DCB2-4257-A2B9-332569CE1F33.jpg" alt="Bejeweled 2" border="0" width="400" height="300" /> 

Poslední šlágr z této stáje logických rychlovek je Hexic HD - připomíná Bejeweled. Otáčíte vždy tři kameny, když se tři dostanou k sobě, tak zmizí a ty nad nimi padnou dolů. Opět to vypadá jednoduše, ale časem to houstne, protože se snadno stane, že už nemáte jak otočit a přitom vám spousta kostek zbyla - ty jsou do dalšího kola neotočitelné, takže prostor houstne a houstne. Ale hraje se to parádně. 

 <img src="http://www.marigold.cz/wp-content/uploads//227C1C47-BE05-4836-9A08-9B712E0E019D.jpg" alt="Hexic HD" border="0" width="450" />

Poslední záležitost, která mne chytla u srdce, je hazard - <strong>Texas Hold'em</strong>, i když po pravdě řečeno hlavně proto, že bych rád, aby to byl příště Dan, kdo půjde pěšky přes celou Prahu v jednu ráno jen v trenýrkách a ponožkách... <div style="text-align:center;"><img src="http://www.marigold.cz/wp-content/uploads//38C411F5-C197-4B1D-9A70-A088EB5895CC.jpg" alt="Texas Hold'em" border="0" width="340" height="255" /></div>. Možnost hrát i multiplayer po síti, pokud vás nebaví hrát s počítačem, penízky ale vsázet nelze. 

A tímhle finále se dostáváme k mému problému u války konzolí: <strong>jsou takové hry i na Wii / Playstation 3?</strong> Lze je hrát online proti hráčům na síti? Já nevím. V přehledu her pro konzole takové hry nefigurují a jestli jsou i pro PS3 natož pro Wii, to netuším. Nejde to přesvědčivě vysurfovat. Je dost možné, že budou snadno koupitelné online, možná to nepůjde vůbec, chce to podívat se do těch online prostředí, jenže na to já tu konzoli nemám. 

Tušíte někdo, jak je to s těmito hrami? Na netu se píše, že je vývojáři přislíbili představit, na webu vývojářů o nich není ani zmínka atd - přitom když si budu konzoli kupovat, tak spíš kvůli takovýmto odpočinkovkám, než kvůli rozsáhlým hrám jako je BioShock. Ten je mimochodem hezky... ale ... nezaujal. Chodit, střílet, nějak mne to nezaujalo. 

<strong>Prozatimní result:</strong> pro mne jako občasného náladového hráče zatím překvapivě vede Xbox. Jaké jsou vaše zkušenosti (hardcore pařani mne moc nezajímají, to fakt nejsem)?

PS: Vím. že Wii má atypický ovladač, se kterým se některé hry hrají moc zajímavě. Jenže zrovna těmhle hrám moc nefandím, na živo mne tak nezaujaly a co na Wii postrádám, jsou ty moje logické rychlíky. Takže zjišťuju, zda je přeci jen nemá (ani Xbox je nikde neinzeroval, prostě tam jsou...)