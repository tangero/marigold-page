---
ID: 1727
title: >
  Mohu také chvíli hysterčit na téma
  email Seznamu versus Centra?
author: Patrick Zandl
post_excerpt: ""
layout: post
oldlink: >
  https://www.marigold.cz/item/mohu-take-chvili-hystercit-na-tema-email-seznamu-versus-centra
published: true
post_date: 2005-07-17 22:10:45
---
<p>Je to až s podivem, jaké vášně dokáže rozpoutat na českém e-rybníce nová emailová služba Seznamu a Centra. Pročítám si článečky vynášející do nebe centrácký email a někdy se mi až ježí chlupy, jak jednoznačně a bezhlavě ho autoři vyvyšují, aniž by připustili, že někdo může mít zcela jiné potřeby. </p>

<p>Jsem uživatelem emailu jak u Centra, tak u Seznamu – mám zde emailové schránky pro vedlejší komunikaci (říkám jim odpaďáky) u kterých nechci, aby se mi motaly do mé hlavní pošty na Gmailu. Takže snad mohu mluvit ze zkušenosti běžného uživatele. </p>

<p>Email Centra je zajímavě řešený. První dny jsem se do něj nemohl dostat, když přehodili Gigacentrum. Za pár dní se ukázalo, že s Operou v Nokia 9500 to holt chodit nebude. Smůla. Obstarožní notes, který jsem používal, se mohl z té hromady skriptek uswapovat. Asi jsem nebyl sám, kdo na tu skvělou aplikaci bručel, protože se objevila Lite verze, ve které většina funkcí zmizela, ale vystačí si s normálním HTML a funguje i na PDA. </p>

<p>Seznam emailu nemá kupu skriptů, zato fungoval od prvního výstřelu jak na PDA, tak na obstarožním notesu ba dokonce z ostře zafirewallovaného domácího počítače a samozřejmě i z mého normálního notesu. Výměnou za to jsem oželel, že neumí drag and drop a štítky. Štítky ostatně neumí ani Centrum, pokud použijete Lite verzi. </p>

<p>Na emailu Seznamu je příkladně vidět, že někdo přemýšlel více nad ergonomií pro uživatele, než nad PR. U Centra mám opačný dojem. Načinčaná rozmařilá aplikace. Náhodně po ploše rozesetá tlačítka. Hutné tabulky i v Lite verzi – zkuste je natáhnout z běžného PDA. Co byste mysleli, že udělá tlačítko Číst poštu na hlavní stránce pošty? Ano, totéž, co vstup do složky Příchozí pošta. </p>

<p>U Seznamu je to všechno takové kompaktnější a přímočařejší, nenutí to k přemýšlení nad tím, co chtěl básník říci. Zalogujete se a spadnete rovnou do složky přijaté pošty. Žádná reklama, žádné mezikroky jako u Centra. Kontrola pravopisu a možnost ohákovat text – funkce, které mám rád. </p>

<p>Mohli byste teď nabýt dojmu, že vám budu tlačit Seznam jako jediné a nejlepší řešení. Jenže život není černobílý, život je o barvě a o výběru. Seznam vsadil na to, že uživatelé freemailu budou chtít jednoduché řešení, které bude fungovat. Centrum vsadilo na něco, co já bych nazval orientální zdobností – a na ni láká blogery, kteří email na Centru použijí jednou na test a pak na něj zapomenou. </p>

<p>Poslední podivností pro mne je neustálé porovnávání vzhledu. Email Seznamu je prý kopie Gmailu. Pokud se podíváte na Lite verzi Centra, zjistíte, že se také od Gmailu nijak neliší – menu vlevo, vpravo zprávy, nahoře jejich hlavička. Není to velké překvapení, že email vypadá jako email, ani Gmail ani Centrum a Seznam nepřišly s nějak novým vzhledem, tohle je tu už od časů Hotmailu a na velkou revoluci to zatím oprávněně nevypadá.  </p>

<p>Jenže pokud jde o funkce, jsou tu podstatné rozdíly. Centrum jednoduše a (s)prostě obšlehlo to, s čím přišel Gmail. Do posledního puntíku. A ponechalo to, co mělo už dříve (a přidalo drag and drop). Seznam alespoň přišel s vlastními myšlenkami. Neokopíroval zoufale štítkování, zato přidal java klienta pro přístup k poště z mobilních klientů, takže pokud chcete číst poštu mobilně a nemáte v telefonu POP3 klienta vestavěného, nemáte mnoho lepších šancí zdarma. Kromě toho jsem si oblíbil české korektury textu a kupodivu i fotku uloženou u emailu.</p>

<p>Co dodat. Seznam asi neudělal tolik steak-party pro blogery, jako Centrum, takže nenaočkoval tolik horkých hlav.
</p>

<p>PS: A komu vadí design Seznam Emailu, má nyní šanci si připravit vlastní skin a vyhrát 100 000 Kč (<a href="http://blog.lide.cz/ilblog/2005/07/18/138">píše ILblog</a>). S těmi design soutěžemi se nějak roztrhl pytel, už <a href="http://www.lupa.cz/design.php3">Lupa hledá designera soutěží</a>. že bych udělal soutěž pro marigoldí design a nabídl marigoldí památeční košili nebo něco podobně hodnotného? :)
</p>

<p>PPS: A nacopak vlastně <a href="http://www.abclinuxu.cz/zpravicky/Email.cz-prodan-Seznamu">Seznam koupil Email.cz</a>?
</p>
