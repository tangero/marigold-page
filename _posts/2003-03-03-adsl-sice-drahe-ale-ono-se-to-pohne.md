---
ID: 134
title: 'ADSL sice drahé, ale ono se to pohne&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/adsl-sice-drahe-ale-ono-se-to-pohne
published: true
post_date: 2003-03-03 07:53:00
---
<p>
Nechal jsem si trochu odstup, abych ceny ADSL v České republice nekomentoval ihned po jejich zveřejnění. Zařekl jsem se, že na Marigoldovi nebudu mluvit sprostě, i když si to situace zaslouží, takže k cenám jen shodně s ostatními komentátory řeknu, že mi to přijde trochu přestřelené. Našli jste ostatně někde názor, že ADSL dává Telecom za příznivé peníze? Samozřejmě mimo firemní weby Telecomu?</p>

<p>
Takže abychom to shrnuli, nejlevnější přípojka 192/64 kbps vyjde včetně pronájmu základního modemu na 1600 Kč u IOL, u konkurentů ji koupíte o pár desítek korun levněji. Za cenu rovnající se ceně nejrychlejšího připojení přes UPC Mistral (320/92 kbps) spolu s desítkou programů televize, dostanete od Českého Telecomu poloviční rychlost. Namítnete, že u ADSL máte větší regionální pokrytí a že UPC a jiné kabelovky jsou jen v Praze a Brně. I ADSL ale v první fázi (která bude trvat neznámo jak dlouho) bude jen ve čtyřech městech. Do toho nabízí ADSL hodně vysokou míru agregace - Telecom osobně nastavuje pro nejlevnější variantu 1:50, takže o jednotku reálné rychlosti do internetu se bude dělit padesát zákazníků. No, to je dost šílené - za ty peníze. </p>

<p>
Neházel bych ale flintu do žita. Telecom je známý svojí opatrností a svými cenovými úlety. Ani ISDN nebylo za hubičku od začátku a dneska se s ním Telecom dostal na únosnou úroveň, ačkoliv vysloveně atraktivní službu z toho dodnes neudělal. Také ADSL padne do roka a do dne s cenou - z Telecomu se nesou (neoficiální jistěže) hlasy, že se můžeme těšit na tisícikorunu za nejlevnější ADSL linku. Telecom si nejdříve musí osahat, jaký reálný provoz a reálnou zátěž generují uživatelé ADSL, tedy kolik stažených dat a kolik on-line času vygenerují, když se jim nedají žádná omezení. A protože to dneska nikdo neví, je opravdu lepší cenu nastřelit a pak zlevnit, než ji podhodnotit a pak zdražovat. </p>

<p>
Uvidíme, jak to s ADSL dopadne - zatím je opravdu spíše podhoubím pro sdílení linky skrze sousedské sítě, než aby si každý zájemce ADSL pro sebe pořídil. Ostatně proč ne - routery nabízející ADSL propojení s WiFi a ethernetem existují, od Telecomu si můžete za pětikilo měsíčně pronajmout Alcatel modem Pro, který nabízí ethernet router a do něj si jen hodíte access point a celý panelák už jede. Při tom overbookingu, který Telecom nabízí, vám skoro může být jedno, že se tlačíte všici na 192 kbps lince :)</p>
