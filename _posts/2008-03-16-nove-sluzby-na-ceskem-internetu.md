---
ID: 2213
title: Nové služby na českém internetu
author: Patrick Zandl
post_excerpt: ""
layout: post
oldlink: >
  https://www.marigold.cz/item/nove-sluzby-na-ceskem-internetu
published: true
post_date: 2008-03-16 08:17:08
---
Občas bych zase rád zmínil zajímavé nové služby na českém internetu. Tedy to, co mne zaujalo, abych byl přesnější. Tak pojďme na to. 

Tak především systémy <strong>pro domácí správu financí</strong> doplnila služba <a href="http://www.eucty.cz">eUcty.cz</a>. Zajímavostí je nejenom podpora přístupu přes mobilní telefon, ale také import dat z CSOB. Jestli tím pádem i z Poštovní spořitelny, to nevím, nezkoušel jsem to, ale formát je to stejný (bo celé to bankovnictví je stejné).

<a href="http://www.nelso.cz/mapa-cen-piva-v-praze/">Mapa cen piva v Praze</a> je další věc, o které si dlouho slibuju blognout. Má ji na svědomí Jack DeNeut a je to takové pilotní prověření jeho technologie pro vyhledávací službu <a href="http://www.nelso.cz/">Nelso.cz</a>. Vypadá to jako fajnový mashup, ale jak se Jack svěřil, vytvořit tu mapu dalo víc práce, než si původně myslel. Především v tom bylo badatelské úsilí, obejít hospody a zapsat ceny piva. Jenže samotná ta mapa se počítala dalších deset hodin. A Jacků závěr? <strong>Vyhněte se centru a dostanete dobré i levné pivo</strong>. Ale mapa, ta je parádní na každý pád :)

Za zmínku také stojí <strong>blog věnovaný hypotékám</strong> a nazvaný <a href="http://www.hypotekar.cz/">Hypotékař.cz</a> - když jsem ten název viděl poprvé, tak jsem myslel, že se nějaký lékárník překlepl v momentě doménového zoufalství, ale pak mi to došlo. 

Jeden ze čtenářů vytvořil gadget pro iGoogle pro Stream.cz, takže pokud chcete používat přehled o nejnovějších vybraných videích ze Streamu i přímo na Google včetně přehrávání videí, stačí si <a href="http://www.google.com/ig/directory?url=http://www.bolehlav.cz/google/stream.xml">přidat klikem tento gadget</a> na svou iGoogle stránku. Při té příležitosti jsem chtěl poznamenat něco o poradě věnované RSS kanálu, ale necháme to tak :)

Tahle novinka není výslovně česká, ale řekl bych nadnárodní. Pokud nakupujete zboží v USA, <strong>vznikla nová služba na přeposílání zboží do Evropy a Česka</strong>. Jmenuje se <a href="http://www.shipito.com/">Shipito</a> a doplňuje tak <a href="http://www.zasilkovasluzba.com">Zásilovou službu</a>. Zkušenosti s ní nemám, používám Zásilkovou službu, ale dělá to člověk, který píše blog o Podnikání v USA, takže snad to bude OK. Jen tak na okraj, mezi tipy na nákup jsem našel <a href="http://www.shipito.com/iphone">článek věnovaný možnosti nákup a přeposlání iPhone</a> a zajímavé je, že po všech taxách, přirážkách za kartu atd vyjde iPhone 16 GB místo na 499USD na 571 USD (pak plus cca 45 USD poštovné).  Nu, je dobré si to spočítat, naštěstí kurz dolaru je právě vhod a tak nakupovat můžete vesele. Pokud totiž do Apple Store dorazíte přímo v USA s myšlenkou, že vás pohodově obslouží a ušetříte, tak houbičky: vyrazí vás, protože máte českou platební kartu a kešovku neberou. 

<strong>Marigold dostal nový server</strong>. Už neběží na hostingu, ale na vlastním železe. Pikantní je, že server jsme s Petrem koupili před rokem, ale až letos jsme se dostali k tomu, abychom našli někoho, kdo ho instaluje, zprovozní a hodí na net. Sami bychom se k tomu nedohrabali. Naštěstí jde o slušnou mašinu, takže jí ta chvíle čekání neublížila a mezi tím si ji půjčili potřebnější přátelé :) Zato s tím designem budu muset něco udělat. Ne snad, že bych nutně potřeboval nový, ale spíš takový, co se nerozpadá.