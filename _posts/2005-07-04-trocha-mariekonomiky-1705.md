---
ID: 1705
title: Trocha Mariekonomiky
author: Patrick Zandl
post_excerpt: ""
layout: post
oldlink: >
  https://www.marigold.cz/item/trocha-mariekonomiky-1705
published: true
post_date: 2005-07-04 15:49:01
---
<p>Ivo Lukačovič napsal článek <a href="http://blog.lide.cz/ilblog/2005/07/01/133">Než se u nás rozjede PPC, v USA se možná tento obchodní model změní</a>. Na něj reagoval Yuhů článkem <a href="http://www.jakpsatweb.cz/weblog/b/1120230111-cisla-o-klikacich-podvodech-jsou-kecy.html">Čísla o klikacích podvodech jsou kecy</a>. Oba dva články doporučuji k přeštení, samozřejmě se týkají internetové reklamy placené za odkliky. Tedy té, kterou používám i já na Marigoldovi. </p>

<p>Na Marigold jsem PPC reklamu umístil v říjnu 2003 a spíše proto, že jsem chtěl vyzkoušet něco, co tehdy na českém internetu nikdo moc nedělal – eTarget s ní právě začínal a vyzkoušet ji přes něj tehdy nebylo možno, na to byl Marigold moc mikroserver. Systém nejdříve fungoval dosti automatizovaně, prostě jste se registrovali, zaplatili a inzerovali, v půli roku 2004 se tahle automatizovanost z nejrůznějších organizačních důvodů "rozbila" a místo aukčního stanovení ceny funguje pevná cena 5 Kč bez DPH za kliknutí na reklamu. </p>

<p>Následující údaje berte prosím spíše jako zajímavost, než směrodatné údaje. Marigold je poněkud jiný server, než Seznam.cz – sleduje jej jak jiná skupina čtenářů, tak jiná skupina inzerentů a ani se nemusím dívat do iAuditu, abych si troufl prohlásit, že i návštěvnost Seznamu je diametrálně odlišná od Marigolda a tak výsledky dosažené Marigoldem nelze zevšeobecnit – dá se pouze říci, že pokud byste měli server s podobnou komunitou, mohli byste dosáhnout obdobných, pokud byste nedosáhli výsledků jiných...</p>

<p>Za rok 2004 jsem na Marigoldovi utržil 68 000 Kč za reklamu. Do 1. června 2005 byl inzertní příjem Marigolda 92 000 Kč bez DPH. Průměrně tedy za rok 2004 Marigold inkasoval měsíčně 5600 Kč, za rok 2005 zatím 18400 Kč. Pokud byste se podívali do iAuditu, zjistili byste, že počet unikátních návštěnívků měsíčně osciluje kolem hladiny 20 000 návštěvníků – výkyvy nahoru jdou na vrub tématům prolinkovaným z jiných serverů, výkyvy dolů na vrub mé lenosti něco napsat. Tedy žádný velký server, každý návštěvník mi měsíčně "vydělá" cca jednu korunu. </p>

<p>Čísla za rok 2004 mohla být vyšší, pokud bych úspěšně téměř čtvrt roku nesabotoval příjem reklamy v naději, že se mi podaří doprogramovat reklamní systém znovu na automatizovanou úroveň. Stejně tak by mohl být vyšší příjem v roce 2005, kdybych měl čas a chuť systematicky <em>"pracovat s inzerenty"</em> – tedy je umlouvat, aby inzerovali a nějak se tomu systematicky věnovat. Takhle to funguje jednoduše – kdo napíše a má dost trpělivosti, ten inzeruje. Vzhledem k tomu, že slušná měsíční reklamní kampaň na Marigoldovi vyjde na cca 3-5 tisíc Kč, tedy o řád níže, než jinde, je tu pořád pár inzerentů ochotných přetrpět jistý rozdíl v intenzitě pozornosti, jakou jim věnují obchodníci internetových mediálek a já. </p>

<p>Co z těch čísel vyvodit? Na jednu stranu byste mohli rychle usoudit, že psát Marigolda může být vlastně samostatná živnost. Chyba lávky. Za loňský rok jsem těch 68 tisíc utratil beze zbytku a to účastní na několika kongresech, nákupem literatury (kniha o 3G je taky za 3G :) ), dále (a zejména) přístupem do placených databází a nákupem techniky, kterou používám. Za letošní rok jsem zatím byl spořivější, nejel jsem na Cebit a nechystám se trpět na Invexu, zato se chystám na pár jiných podzimních zahraničních akcí, pěkně mastných, takže podpora z reklamy přijde vhod. </p>

<p>Samostatnou částí útraty jsou podpory nových a zajímavých projektů a to těch open-source, kde jste jako marigoldí čtenáři prostřednictvím svého demokraticky voleného zástupce (=mě) podpořili finančním příspěvkem vývoj a propagaci Firefoxu ale také třeba Bittorentu atd. Pamatuji si, jak jsem v roce 2003 sliboval, že pokud Marigold nějaké peníze vydělá, vrazím je do studentíka, který bude aktualizovat databázi cen WiFi a ADSL. Opět jsem nyní demokraticky usoudil, že to nemá smysl a nakonec nic takového neudělám, protože ceny ADSL se aktualizují automaticky ze serveru DSL.cz a ceny WiFi už se ustálily a přehledy WiFi techniky na shopech jsou už velmi slušně udržované, byly by to dle vyhozené peníze. Navíc mi přijde poněkud rozežranost, pořídit si na weblog nějakého redaktora. Takže tyhle (a samozřejmě další) peníze hodlám investovat do nějakého zajímavého internetového projektu. Jestli máte na něco tip, pište :)</p>

<p>Výsledek této úvahy je ten, že podle mne stále může vzniknout výrazně oborově zaměřený server a pokud se mu autori či autoři dostatečně věnují, může generovat i nějaké příjmy formou PPC reklamy. Spíše bych ale řekl, že ty příjmy budou stačit spíše na pokrytí souvisejících nákladů, jako jsou nejrůznější odborné konference a materiály, které si prostě musíte zaplatit, nebo je nemáte. A pro mne je jako výsledek to drobné finanční překvapení: mít alespoň hrubou orientaci v telco oboru mne stojí měsíc co měsíc minimálně dvacet tisíc. Ach jo...</p>

<p>Smutné také je, že jsem stále nenašel nějaký inteligentní open-source systém na provoz PPC reklamy, který by cenu stanovoval právě tím aukčním systémem (jako adwords).  Kdybyste někdo o něčem takovém věděli nebo to měli rozepsané, dejte vědět :)
</p>
