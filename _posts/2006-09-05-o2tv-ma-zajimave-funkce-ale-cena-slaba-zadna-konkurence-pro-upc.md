---
ID: 2008
title: 'O2TV má zajímavé funkce, ale cena slabá &#8211; žádná konkurence pro UPC'
author: Patrick Zandl
post_excerpt: ""
layout: post
oldlink: >
  https://www.marigold.cz/item/o2tv-ma-zajimave-funkce-ale-cena-slaba-zadna-konkurence-pro-upc
published: true
post_date: 2006-09-05 09:34:25
---
<p>Pročítal jsem si materiály věnované IP televizi od O2 (zvané O2TV). Zaujaly mne dvě funkce: týdenní archív pořadů a videopůjčovna. </p>

	<div class="rightbox"><img src="/wp-content/uploads/20060905-o2tv.png" alt="O2TV" width="208" height="213" /></div><p>Ačkoliv internetovou videopůjčovnu zatím velmi obstojně řeším z vlastních (a dosud neveřejných) zdrojů a řekl bych že s podstatně lepší nabídkou, archiv pořadů mne zaujal. O co jde. O2 slibuje, že si můžete vybrat pořady, které byly vysílány v televizi až sedm dní zpětně. To je prima, když si něco zapomenete nahrát. Mám pevnodiskový rekordér, ukládám si na něj spoustu toho, co mne zajímá a co si třeba nakonec ani nepustím, však se na něj vejde stovka hodin, jenže někdy něco zapomenu naprogramovat a jako na potvoru je to něco, co bych třeba chtěl vidět, nebo si to alespoň myslím. A takový archiv by se mi pak hodil. </p>

<p>Velkou neznámou je, co a jak O2TV v archivu opravdu archivuje. Zda jsou to vybrané pořady, nebo všechny pořady nějak slušně utříděné. Z presentace to patrné příliš není. Máte s tím někdo nějakou zkušenost?</p>

<p>Tahle služba by mne přesvědčila, proč přejít z UPC na O2. Pokud by cena byla rozumná. Můj příplatek za takovou službu je maximálně stokoruna. </p>

<p>Udělal jsem si kalkulaci. </p>

<p>U <strong>UPC</strong> mám balíček televizních programů Mini (běžné české programy a odpad zahraničních + Markýza) a HBO spolu s připojením do internetu Light (2,5 Mb/s download) za cenu 999 Kč s DPH.</p>

<p>U <strong>O2</strong> bych si balíček sestavil jako O2TV Kino za 449 Kč (čtyři české, HBO a Cinemax) plus ADSL internet 2 Mb/s (713 Kč) a bohužel mi bude vnucena telefonní linka, kterou jinak nepoužívám a to za minimálně cca. 355 Kč celkem 1517 Kč. </p>

<p>Pokud bych O2 počítal bez telefonní linky, tak bychom byli na 1162 Kč, všechny ceny s DPH. </p>

	<h4>O2 vychází podstatně dráže</h4>
<p>Shrnuto a podtrženo, nabídka O2 je o polovinu dražší, než podobná nabídka UPC. To vynechávám ze srovnání "drobné" odlišnosti jako je podstatně vyšší kvalita internetu u UPC (nižší agregace, vyšší objemové limity a vyšší rychlost) a obtížné porovnání balíčků televizních programů. V balíčku Kino u O2 jsou navíc dětské televizní programy Cinemax, které jsou fajn, zase mi bude chybět Markýza, kterou často pozerám. Naopak výhodou pro O2 je duální adaptér, díky němuž mohu přijímat i digitální vysílání DVB-T, zmíněný archiv pořadů a také videopůjčovna s placenými filmy. Bohužel nic, co by bylo hodno více jak pětistokorunového příplatku. </p>

<p>Tohle má být nějaká výzva pro kabelovou televizi? Kdepak přátelé, to by musel někdo zapracovat na ceníku. Například z něj vypustit poplatek za telefonní linku, protože jinak má tato nabídka smysl jen pro nešťastníky, kteří z nějakého důvodu (špatný signál, babička) ještě nezrušili pevnou linku.</p>

<p>Ke změně na O2 tedy u nás doma minimálně pár dalších měsíců nedojde. Nabídka: nezaujala.
</p>
