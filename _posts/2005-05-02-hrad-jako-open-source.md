---
ID: 1632
title: Hrad jako open source
author: Patrick Zandl
post_excerpt: ""
layout: post
oldlink: >
  https://www.marigold.cz/item/hrad-jako-open-source
published: true
post_date: 2005-05-02 08:32:13
---
	<p>Stál jsem o víkendu v pokladně hradu, inkasoval jsem peníze a vydával na ruku hezké červené razítko s erbem a nápisem Návštěvník. A přitom jsem přemýšlel o tom, jak moc se vnímání hradů v průběhu staletí změnilo. Před pěti stoletími mocné zdi hauenštejnské chránily zemskou stezku a hrad měl hluboký ekonomicko strategický význam. Dnes už jeho vojensko-strategický význam značně upadl, přeci jen lze předpokládat, že byste jej dobyli i s pár tančíky, co teprve letadla. Proč tedy opravujeme a zachováváme hrady? Jako památku? Když se nechováme uctivě k památkám z druhé světové války, proč zrovna k hradům?</p>
	<div class="rightbox"><img src="/wp-content/uploads/20050502-hradhaunestejn.jpg" alt="Horní hrad" width="350" height="262" /></div>Náš přístup k hradům je zvláštní. Opravujeme je, rekonstruujeme je, i když je obyvatelé opustili před desetiletími, staletími, po které hrady chátraly jako neužitečné stavby, nebo byly měněny v pivovary (a jak tvrdí T. Durdík, hradní pivovary byly vždy mizerné). Příběh Haunštejna (aka Horního hradu) je v tomto ukázkovým. Zkonfiskován šlechtě po druhé světové, od té doby používán jako dětský domov a když po čtyřiceti letech bez údržby začal dětem padat na hlavu, tak jako romantické rumiště. Na přelomu tisíciletí dostal soukromého majitele a ten začal poměrně důsledně uplatňovat přístup open source. </p>
	<p>Jak vypadá open source v případě hradu? Inu, jednoduše – jako sdílený svobodný přístup ke zdrojům, ačkoliv ta svoboda je zde do jisté míry omezena či spíše usměrňována vůlí majitele, protože přeci jen hrad nezkopírujete a nezduplikujete. Open source v případě hradu představují davy lidí, kteří sem jezdí pracovat, kteří nelení vynakládat na jeho obnovu své síly fyzické i finanční. A naopak a nazpět hrad využívají ke svému odpočinku či zábavě. </p>
	<p>V sobotu byly na Hauenštejně čarodejnice. Kliďas na hrad sezval šermíře, hudebníky, na nádvoří se postavil stánek s občerstvením, do hradních komnat se zavřela věštkyně, výstava fotografií, ochutnávka vinařů a řezbářských děl. Na hrad se hrnuly rodiny s dětmi, trempíci, ale i poutník se dvěma meči, který vyrazil před pár dny z Prahy pěšky až na hrad. Bylo zajímavé to sledovat. Ty rozdíly. Lidé, kteří u kasy nechtěli vrátit na stovku s tím, ať se zbytek dá na obnovu hradu. Lidé, kterým vstupné 80 Kč na polorozpadlý hrad bylo příliš vysoké.  Postarší němec, který do kasičky pěchoval eura a vyprávěl, jak jako <em>"kleine Junge"</em> chodil na hrad, kde jeho matka pracovala. Rus ve středních letech, který zálibně pokukoval na čerstvě položenou břidlicovou střechu, kterou nedávno sám jen tak zaplatil. Dva rodiče s děckem, kteří původně ani nechtěli jit dovnitř a teď tatínek potěšeně sledoval, jak se jeho synek souká do drátěné košile těžší než on sám a snaží se nadzdvihnout si přilbu tak, aby alespoň trochu viděl. <em>"No vidíš, že to byl dobrý nápad sem jít," </em>říkal své ženě – a pak si šel vyzkoušet brnění sám. </p>
	<p>V neděli jsem jel na nákup do Intersparu a viděl jsem, jaké čarodějnice přichystalo nákupní centrum. Bylo tu narváno více, než na hradě. Dětičky seděly na lavicích, moderátorka s mikrofonem na puse představovala kašírované čarodejnice a táhla pásmo písniček, kde brnkání syntetizátoru podmalovávalo nějakou říkanku. Najednou mi bylo líto těch dětí, které sledovaly v tom chrámu z leštěné žuly a plexiskla papundeklovou ježibabu, místo toho, aby s pištěním uskakovaly před žhavým popelem té ježibaby, kterou pohltila hranice na hradě. Hranice opravdová, z Fundou nařezané kulatiny, z klestí, které se posbíralo kolem hradu a zapálená skutečným ohněm a skutečným ohněstrůjcem, ne jen takový ten větrák puštěný na žlutě nasvícenou látku nastříhanou do podoby plamenů. </p>
	<blockquote><p>Hrad je jako open source a hrad ukazuje, co je to open source. Je to vůle vzdát se části svých přebytků a možností ve prospěch ostatních a proto, abyste skrze ně investovali do budoucnosti. Open source pramení z bohatství a uvědomnění si svého bohatství (ať již duchovního či materiálního), je to privilegium a nikoliv povinnost. Open source je přístup k životu realizovaný prostřednictvím vědomí, že vyprodukujete více, než kolik vám vystačí k obživě, názor na to, že určité zdroje musí být sdíleny nejenom ve využívání, ale i ve své tvorbě a že zisk z takových zdrojů nemusí být okamžitý a přímo směřující k těm, kdo se aktivně o takový zdroj zasadili, ale spíše dlouhodobý a nepřímý, takříkajíc celospolečenský. Open source tedy neznamená ani software zdarma, ani svobodný software – je sdílením zdrojů, přičemž tím zdrojem může sice být software, ale nemusí. Jak vidno, může jím být i hrad. </p></blockquote>
	<p>Proč je to tak důležité? Přemýšlel jsem v tom Europarku na Hostivaři, které děti budou na svoje dětství raději vzpomínat. Ty, které chodily na čarodejnice do nákupního centra, nebo ty, které je pálily na hradě? A pak mi to došlo – o tom, kde byly, to není. Obě děti budou na dětství vzpomínat, protože dětství je utvářelo. Zatímco jedny utváří nákupní centra, druhé hrad a je jen na rodičích, aby se zamysleli nad tím, co  děti bude utvářet lépe.  </p>
	<p>Důležité je jedno – aby někde tam v pozadí byl hrad jako možnost, jako alternativa k těm nákupním centrům, multiplexům a televizím či plejstejšnům. Aby se dětem, když to jde, dostalo všeho. Aby se před nimi nějaká cesta zbytečně neuzavřela. </p>
	<p><strong><a href="http://www.hornihrad.cz">Proto hrad jako open source.</a> </strong>
</p>
	<p><strong>Update:</strong> <a href="http://www.marigold.cz/foto/thumbnails.php?album=11">maličká fotogalerie je zde</a>. Spíše jsem se bavil, než fotil...
</p>
	<p><strong>Update 2: </strong>Na totéž téma ILblog <a href="http://blog.lide.cz/ilblog/2005/05/03/106">Skvělá definice Open Source</a><br/>
Geeklandia: <a href="http://geeklandia.blogspot.com/2005/05/horn-hrad.html">Horní hrad</a><br/>
ABCLinuxu: <a href="http://www.abclinuxu.cz/blog/trench/2005/5/3/85810">Není open source jako open source</a>
</p>