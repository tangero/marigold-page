---
ID: 2977
title: 'Co je za zpoplatněním WiFi frekvencí v&nbsp;Česku'
author: Patrick Zandl
post_excerpt: ""
layout: post
oldlink: >
  https://www.marigold.cz/item/co-je-za-zpoplatnenim-wifi-frekvenci-v-cesku
published: true
post_date: 2015-01-16 09:04:24
---
<p>V MF Dnes<a href="http://www.mfdnes.cz/nahled.aspx?d=16.1.2015&amp;n=MFD&amp;e=PRAHA&amp;id=2787889"> vyšel článek můj a Pavla Novotného o tom, že české Ministerstvo obchodu a průmyslu chce zpoplatnit používání dosud nelicencovaných frekvencí</a>, jako jsou ty pro WiFi nebo pásmo 10 GHz. Byli bychom první stát na světě, který tyto frekvence zpoplatní. Doporučuju dnešní MF Dnes koupit, je to hodně důležitá věc, která nám zadělá na problémy mnoho let dopředu. Nejenom, že internet skokově zdraží o stokoruny, ale hlavně přestane být v některých regionech, kam nesahají velcí operátoři, dostupný.</p>
<p>Co je za zpoplatněním nelicencovaných pásem, co se do novin nevešlo a co jsou jen moje osobní dojmy, které už nemusí nikoho zajímat?</p>

<!--more-->

<p><strong>Zkrácená verze:</strong> Soudím, že zpoplatnění iniciovalo vedení O2. Jde o Kellnerův boj o to, jak vydojit zpět peníze, co uvalil do O2. Plus snaha bývalého předsedy ČTÚ Pavla Dvořáka do vedené této instituce se vrátit.</p>
<p><strong>Dlouhá verze:</strong></p>
<p>O2 je v prekérní situaci. Počet uživatelů přes DSL spíše stagnuje, než roste, více jak třetinu trhu s fixním připojením k netu obsluhují firmy přes FWA, tedy především přes WiFi pásmo s páteřemi postavenými na bod-bod technice v 10 GHz nelicencovaném pásmu. Navíc DSL je ve slepé uličce, další technický posun k dnes již obvyklejším mnohadesetimegabitovým rychlostem je u něj obtížný. Lidi krom toho zhusta raději platí místní regionální firmičce, než arogantnímu O2, chtějí dobrou rychlost, na kterou DSL s dosahem v řádu stovek metrů prostě nemá. A vykopat a položit optiku, na to zase nemá O2. České O2 bylo v době prodeje do rukou PPF technologicky podinvestované o minimálně miliardu euro vůči úrovni ostatních částí O2 v EU. Zkomplikovat situaci regionálním ISP zavedením úředních obstrukcí by způsobilo, že celá řada jich by vyslyšela nabídku O2 na prodej firmy, nebo by zdražila. Za stávající situace O2 neumí dávat dostatečně atraktivní nabídky, navíc akvizice jsou pro něj velmi nákladné organizačně, ani ne tak těmi odkupy.</p>
<p>To byla první část skládačky. Teď ta druhá. Jak vlastně PPF k O2 přišlo? Dalo nabídku na odkup a sdělilo centrále O2, že je rozhodnuto na český telco trh vstoupit tak jako tak, což obnášelo účast v tendru na mobilní frekvence LTE a balík GSM frekvencí. Jenže jednání se táhla, vypadalo to, že nákup frekvencí se podaří PPFce překazit, protože trojice operátorů nebyla vůbec nadšena. Pak zasáhl tehdejší předseda ČTÚ Pavel Dvořák, když aukci bez jediného vysvětlení zrušil. Bylo jasné, že PPF koupí frekvence za mnohem lepších podmínek, celá aukce běžela od znovu a centrála O2 podlehla - dobře věděla, že cena O2 pro PPF po proběhlém LTE tendru podstatně klesne, ba bude obchod nemožný. A tak prodala se slevou, která PPFce zjevně vynahradila vynaložené úsilí. Otázka, proč Pavel Dvořák aukci zrušil, když z hlediska výnosů pro státní kasu se vyvíjela fajnově, zůstává zatím nezodpovězená. PPFce to ale pomohlo.</p>
<p>Koncem loňského roku ČTÚ zpracovávalo Strategii správy kmitočtového spektra, <a href="http://www.ctu.cz/aktuality/tiskove-zpravy.html?action=detail&amp;ArticleId=12100">přičemž vypořádalo všechny připomínky dotčených osob a materiál odeslalo v říjnu 2014 nadřízenému MPO</a>, které je mělo posunout do vlády. Tolik standardní postup (ČTÚ nic do vlády dávat nemůže, na to jsou ministerstva)</p>
<p>Jenže počátkem letošního roku se stala zajímavá věc. MPO poslalo zpět materiály s drobnou změnou. Poplatky se nově netýkají jen licencovaných, tak jako dosud a jako všude na světě, ale i sítí nelicencovaných. Tedy především WiFi a 10 GHz, ale vlastně jakýchkoliv, třeba i ISM 433/868 MHz. Což je mimo jiné v přímém rozporu s legislativou EU a snahou EU naopak vystrčit co nejvíce frekvencí do nelicencovaného pásma, ačkoliv materiál tvrdí opak.</p>
<p>Otázka je, jak se tam ta věc dostala a zda to není překlep. Zdá se mi, že není a že se tak stalo docela snadno, přes nehonorovaného poradce MPO Pavla Dvořáka. Pro to, že to byl přímo on, kdo do dokumentu změnu doplnil, není ovšem listinný důkaz. Shoda se zájmy O2 v případě stávajícího člena rady ČTÚ a tedy člověka zodpovědného za regulaci telekomunikačního trhu, je až zarážející.</p>
<p>Pokud by celá věc prošla, mělo by to pro pana Dvořáka zajímavý dopad, na který možná nikdy nepomyslel. Najednou by mu bylo O2 i pan Kellner zavázáni. A jelikož situace je dobře odbavená směrem k ministerstvu financí (příjem pro státní kasu) i MPO a PPF dobře umí politiky a zejména ČSSD, mohlo by se stát, že při hlasování o předsedovi ČTÚ by nejvíce hlasů získal právě Pavel Dvořák. Jeho návrat na post předsedy ČTÚ by byl tragédie - období jeho ne/činnosti bylo obdobím nejhoršího stavu telekomunikačního trhu a jeho masivní stagnace v Česku od zrušení monopolu SPT Telecom. Ale to snad jen straším, i když bych řekl, že stávajícímu předsedovi ČTÚ Novákovi se bude klepat ruka, až bude regionálním ISP psát, že jim vláda nařizuje cvakat za WiFi.</p>
<p>MPO se brání, že je to interní úvaha. Abychom si to upřesnili, je to poněkud nestandardně a meziresortně projednaná úvaha, která je těsně před odesláním do vlády ke schválení, kde je předjednána její podpora. S ohledem na to, že nemusíme být ve světě za šašky s historicky prvním licencováním nelicencovaných frekvencí a rádi bychom internet spíše rozvíjeli, než ničili byrokratickými obstrukcemi, by bylo lepší, kdyby tam ani neodešla. A za panem Dvořákem se definitivně zavřela voda.</p>
<p>Tak a to je asi všechno, co jsem k tomu chtěl dodat.</p>
<p> </p>