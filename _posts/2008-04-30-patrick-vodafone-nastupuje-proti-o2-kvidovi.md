---
ID: 2231
title: >
  Patrick Vodafone nastupuje proti O2
  Kvídovi
author: Patrick Zandl
post_excerpt: ""
layout: post
oldlink: >
  https://www.marigold.cz/item/patrick-vodafone-nastupuje-proti-o2-kvidovi
published: true
post_date: 2008-04-30 08:43:39
---
Zatímco Telefonica O2 přináší sponzorované hovory o délce jedné minuty pod heslem <em>
Platí to Kvído</em>, Vodafone jde v zuřící reklamní válce telekomunikačních společností dále. Vodafone byl vždycky připraven posouvat limity a výzvy v reklamní branži a poslední jeho akce <em>"Vodafone Život"</em> je toho jen dobrým příkladem. Měl jsem příjemnou možnost přihlásit se do pilotního provozu a máte se věru na co těšit.

<img src="http://www.marigold.cz/wp-content/uploads//vodafonezivot.jpg" alt="Vodafone Život" border="0" width="186" height="173" align="right" />Co je to "Vodafone Život"? Jednoduchá nabídka. Přejmenujte se. Pokud si jako své střední jméno zvolíte Vodafone (nebo si střední jméno doplníte), získáte zdarma volání, MMS a SMS do sítě Vodafone. Pokud si Vodafone zvolíte jako příjmení, získáte zdarma volání i SMS do všech českých mobilních sítí a v promo balíčku do konce letošního roku navíc i mobilní data zdarma. 

Viceprezident pro marketing Chris Vodafone Robbins v tiskové zprávě prohlásil: "Žít svůj život s Vodafone dostává vyšší smysl. Zákazník se stává výkladní skříní společnosti, nechceme skončit jen u toho, že bude zdarma telefonovat nebo esemeskovat. V průběhu roku představíme další služby pro účastníky Vodafone Život jako jsou fitness centra, kadeřnictví nebo slevy na oblečení. A samozřejmě slevy na akce, které doplní plnohodnotný Vodafone Život, jako je koncert Daniela Vodafone (bohužel v O2 Aréně), nebo pro milovníky dobrého folku Jarka Vodafone."

<em>Takhle vypadá nabídka oblečení ve Vodafone Obchodu:</em>
<div style="text-align:center;"><img src="http://www.marigold.cz/wp-content/uploads//3123246E-D718-4E25-B3B2-9980E7555B49.jpg" alt="3123246E-D718-4E25-B3B2-9980E7555B49.jpg" border="0" width="220" height="187" /></div>

Akce zatím vypadá velmi zajímavě, štvou mne na ní vlastně jen pár věcí. Zaprvé na ni neexistuje smlouva (prý do koše se smlouvama), za druhé musím nosit červenou košili nebo tričko, aby mi fungovala hlasová schránka (ale to nevadí, nepoužívám ji) a navíc se ukázalo, že JV Doležal má zdarma i roaming. Můj Vodafone Život poradce to zdůvodnil tím, že JV Doležala často zatýkají, takže má ještě bonus za styk se státní správou. V každém případě službu doporučuju vaší pozornosti, z každé takové reklamní akce přeci těžíme hlavně my, zákazníci. 

Patrick Vodafone