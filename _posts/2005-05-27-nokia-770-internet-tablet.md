---
ID: 1660
title: Nokia 770 Internet Tablet
author: Patrick Zandl
post_excerpt: ""
layout: post
oldlink: >
  https://www.marigold.cz/item/nokia-770-internet-tablet
published: true
post_date: 2005-05-27 09:00:00
---
<p>Před necelým rokem jsem psal o tom, že očekávám u Nokie příchod tabletu – jednoduchého zařízení vybaveného prohlížečem, které bude schopno přepínat se do režimu spánku, ihned se z něj probudí a zase se ihned vypne, když nebude potřeba (<a href="/item/chytre-displeje-nokia-dalsi-cesta">Chytré displeje Nokia - další cesta?</a>). Dostal jsem řadu poučení, proč takové zařízení Nokia neuvede. Pak už jsem chytrého nedělal, protože o pár měsíců později jsem viděl prototyp, takže bylo zřejmé, že jsem ulétl v předpokladu, že by Nokia nasadila nějakou svoji Series – vývojáři jednoduše sáhli po Linuxu, který vyšperkovali hezoučkým prostředím <a href="http://www.maemo.org/">Maemo</a>. Také bylo zřejmé, že Nokia si připomínky čtenářů nepřečetla a rozhodla se uvést tablet bez GSM modulu – tablet se připojuje do internetu přes bluetooth nebo přes WiFi, což považuji za vhodné. Ušetřily se tím peníze (BT mobil Nokia máte přeci na stole) i hmotnost a nutnost redundantní SIM karty, nota bene když broadband už má každá domácnost (haha, já vím, ne u nás).</p>

	<div class="rightbox"><img src="/wp-content/uploads/20050527-nokia770.jpg" alt="Nokia 770 Internet Tablet" width="363" height="207" /></div>
<p><strong>Ponejprv něco o smyslu tohoto zařízení. </strong>Především je třeba říci, že Nokia jej nebude nabízet na všech trzích, ale pouze tam, kde je penetrace broadbandu v domácnostech i kupní síla dostatečná. Osobně se obávám, že pro český trh se lokalizované verze nedočkáme, na druhou stranu zdrojáky jsou dostupné a když to dostane do rukou někdo šikovný, nemusíme čekat na Nokiu. </p>

<p>Někdo nechápe, k čemu Nokia 770 slouží. Hry si na tom nezahrajete, mobil v tom není. Co tedy s tím? A zase – tady záleží na vyspělosti trhu. V řadě domácností vyspělých zemí přestává jeden počítač stačit a stále více si lidé všímají, že internet by jim mohl pomoci v běžném používání. Že by si nemuseli kupovat TV program, pouštět televizi kvůli předpovědi počasí, že kniha kuchařských receptů stejně jako jízdní řády jsou zdarma na internetu. Odcházet z kuchyně do pracovny kvůli receptu? Bootovat kvůli zjištění, kdy jede vlak? Ne – na všechno tohle by byl lepší právě takový tablet, kde kliknete na klávesu, okamžitě jste připojeni a přes web zjistíte, co potřebujete. </p>

<p>Zdá se vám, že si takovou věc nikdo nekoupí? Nu, tady bych řekl, že budete překvapeni (nevažte se odhadem úspěchu jen na náš maličký zaprděný trh). Nokia cenu stanovuje na 350 dolarů, což je přepočteno kursem 8050 Kč (tedy zhruba 12 000 Kč prodejní cena u nás  s DPH bych odhadl). Je to na český trh drahé? Ano, dost možná si za tyhle peníze koupíte dvě třetiny nebo i celý velký počítač, na kterém budete moci hrát dooma. Jenže zrovna tuhle službu vám nenahradí. Velký počítač si nevezmete do kuchyně nebo si na něm nebudete číst ebooky v křesle, nemůžete ho hned přesunout na bar a míchat podle něj recepty. Není to pohodlné. A za pohodlí se platí. 350 dolarů je za našimi hranicemi částka deseti knih, třiceti časopisů. Prostě žádné drama. </p>

<p>Souboj Nokia tabletu s tablety Microsoftu bude velmi poučné sledovat. Microsoft se snaží delší dobu o něco podobného a zatím bezúspěšně. Jeho tablety umí prakticky totéž, co stolní počítače. Nokia tablet neumí nic než web, email a k tomu patřící služby jako je rádio či video, pár her. Jasně, je to Linux, geek si tam může nahackovat Apache server, jenže normálnímu smrtelníkovi nastartuje tablet do webového prohlížeče a to bude všechno - a taky všechno, co bude potřebovat. Jednoduchost nebo prakticky neomezená variabilita? Rozdíl pětinásobku v ceně? Co rozhodne? </p>

<p>Vsadil bych si na jednoduchost. Vsadil bych na Nokia 770, jestli na něm Nokia něco zásadního nezvrzá. A vsadil bych se, že o nadvládu nad tablety se Nokia popere především s firmou Apple. Protože tablety budou hlavně o UI. </p>

<p>Jen tak na okraj – ano, svůj Nokia 9500 komunikátor používám prakticky každý den jako tablet. Už proto vím, jak je to moc užitečná věc.
</p>
