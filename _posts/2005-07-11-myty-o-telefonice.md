---
ID: 1713
title: 'Mýty o&nbsp;Telefonice'
author: Patrick Zandl
post_excerpt: ""
layout: post
oldlink: >
  https://www.marigold.cz/item/myty-o-telefonice
published: true
post_date: 2005-07-11 08:56:35
---
	<p>Přečetl jsem si o víkendu článek Jiřího Hlavenky Slavíci z Madridu v Mobilitách. Trochu s křížkem po funuse, je to číslo pět, jenže já ho někde dostal, sám si časopisy moc nekupuju, protože už mi to přijde neekologické. Ale rád si počtu na papíře, to zase ano :)</p>
	<p>Slavíci z Madridu jsou o Telefonice - taková analýza, copak je to za firmu. A tady jsem si uvědomil, kolik mýtů si s Telefonicou spojujeme. Jirka Hlavenka ji líčí skoro jako idylickou firmičku, která rozvážně kráčí za svým cílem. Telefonica má k idylice daleko. </p>
	<p>Tak především Telefonica a 3G - kdo čtete Marigolda nebo 3G Týden tak víte, že Telefonica rozhodně neproplula 3G nástrahami bez srážky. Naopak, Telefonica nakoupila hromadu 3G licencí v mnoha zemích a když boom vypršel, pokusila se porůznu ty licence vrátit. Někde se jí to podařilo zdarma, někde jí propadly první splátky, v Itálii narazila totálně, když jí italská vláda vzkázala, že nespuštění sítě a odebrání licence nijak nesouvisí s povinností licenci zaplatit. Telefonica si totiž myslela, že nespustí síť, vláda jí licenci sebere a nebude muset nic platit, což byl postup, který se osvědčil na dalších čtyřech trzích.  V polovině června italský soud znovu odročuje jednání ve věci poplatků za 3G licenci a to na prosinec letošního roku. Osud 6,5 miliard euro, které italské vládě Telefonica za 3G licenci zaplatila (a následně 3G síť nepostavila), je tedy stále nerozhodnut. </p>
	<p>Analytici občas píší, že Telefonica nebude stavět 3G nikde jinde, než ve Španělsku. Týká se toto ohrožení i Eurotelu? Naštěstí zřejmě ne - Telefonica se pouze moudře rozhodla nestavět 3G tam, kde by začínala na zelené louce. Eurotel ještě pár klientů má, takže pro ně 3G zřejmě bude schopna a ochotna postavit - jak by ne, už minulé vedení nakontrahovalo smlouvu s Nokií a Eurotel bude 3G stavět v nejbližší době. Jestli chcete slyšet můj názor, bude mít T-Mobile dost honičku, aby stihl být první. </p>
	<p>Podobným příkladem je 3G síť Telefonica Moviles v Brazílii, která šla do luftu před týdnem - jde samozřejmě o síť Vivo, celkem 27 milionů klientů starší 2G sítě.  </p>
	<p>Jinak ale Telefonicu v poslední době pronásledovala spíše smůla. V prvním červnovém týdnu se ukázalo, že na domácím španělském trhu předhonil Vodafone Telefonicu v počtu  zákazníků používajících mobilní síť třetí generace, což bylo pro domácího giganta velmi nemilé. O týden později rozhodl španělský regulátor v kauze o zpřístupnění telefonních linek mezi Jazztelem a Telefonicou v neprospěch Telefonica a přikázal jí uhradit pokutu 7 milionů euro.Snad alespoň akcionářům firmy spravilo náladu, že analytické společnosti opět začaly akcie Telefonica označovat doporučením k nákupu; cena akcií od února poklesla jak na frankfurtské burze tak na NYSE.</p>
	<p>Chuť si můžeme spravit čekáním na nové technologie. Ve Španělsku spouští Telefonica Moviles DVB-H pilot s Nokií a Albertisem. Kromě toho pevnolinková Telefonica spustila v červnu ve Španělsku pevnolinkové MMS telefony Famitel SI 150  spolu s možností posílat MMS mezi pevnou a mobilní sítí.  </p>
	<p>To je dobrá zpráva. Horší zpráva je, že v Čechách bude pro změnu zřejmě zavírat testlaby používané Eurotelem pro vývoj nových služeb s tím, že jí nejsou k ničemu, když je má ve Španělsku. Přidaná hodnota vyvinutá v ČR půjde zřejmě k čertu. </p>
	<p>Rozhodně bych nespoléhal na to, že s Telefonicou nám bude lépe a telekomunikačně veseleji. V minulosti  firma nepředvedla, že by měla technologicky konzistentní vizi a vyvaruje se pobíhání od mantinelu k mantinelu a měnění uzavřených dohod, i když některé směry jako Imagenio jsou moc hezké. </p>
	<p> Rozesmála mne Nonameho poznámka o jejích dobrých zkušenostech Telefonica s Friaco modelem propojení. Jistě, jsou dobré, ale zejména pro ni a když už i španělskému regulátorovi došla trpělivost a rozdával pokuty, je to co říci. </p>
	<p>Ale aspoň bude možno stěžovat si poněkud adresněji.
</p>
	<p>PS: Veškeré informace o ČR, jak jinak, bez záruky.</p>