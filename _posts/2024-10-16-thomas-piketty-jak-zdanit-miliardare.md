---
title: "Thomas Piketty: Jak zdanit miliardáře"
author: Patrick Zandl
post_excerpt: "Nový návrh francouzského ekonoma a kritika nerovnosti Thomase Pikettyho na uvalení desetiprocentní majetkové daně na velké majetky. Proč a nač?"
layout: post
categories: [ekonomika, společnost]
thumbnail: https://www.challenges.fr/assets/img/2017/06/30/cover-r4x3w1200-5baa35f02b86b-thomas-piketty.jpg
---

V polovině října vydal francouzský ekonom Thomas Piketty článek v [Le Monde pod provokativním nápisem "Jak zdanit miliardáře"](https://www.lemonde.fr/blog/piketty/2024/10/15/how-to-tax-billionaires/). Připomeňme si: Piketty je setrvalý sledovatel a kritik narůstající nerovnosti v ekonomice. A autor Kapitálu v 21. století. Nelze se tedy divit, že předkládá radikální návrhy: zdanit plošně francouzské miliardáře alespoň desetiprocentní daní z majetku. 

Piketty poukazuje na to, že od roku 2010 vzrostlo jmění 500 nejbohatších Francouzů o 1 000 miliard eur, z 200 na 1 200 miliard eur. Takové zdanění by tedy vyneslo 100 miliard eur do státního rozpočtu — částku odpovídající plánovaným rozpočtovým škrtům na následující tři roky. A připomíná, že jde jen o vůli vlády to zrealizovat, legislativně tomu nic nebrání. 

Kritizuje také Barnierovu daň z příjmů přesahujících 500 000 eur. Ta by přinesla 2 miliardy eur namísto 100 miliard eur za 10% daň z majetku miliardářů, kteří by při Barnierově dani ve skutečnosti nezaplatili prakticky nic. Důvod je prostý, jejich příjmy představují nekonečně malý zlomek jejich jmění. Výsledkem toho všeho je, že rozpočet a škrty francouzského premiéra Michela Barniera ve veřejných službách odnesou především lidé s nejnižšími příjmy. Taková strategie nás povede přímo do zdi: nemůžeme čelit sociálním a klimatickým výzvám dneška, pokud nezačneme viditelným a nezpochybnitelným zdaněním nejbohatších, končí svou stať Thomas Piketty. 

Myšlenka je zajímavá a Piketty správně připomíná, že jde především o vůli státu něco takového udělat způsobem, který bude fungovat. Tedy nastavit daň tak, aby nebylo možné se jí vyhnout převodem majetku. Samotnou příčinu tak dramatické nerovnosti a její bezprecedentní růst během pouhých deseti let, ovšem návrh nevyřeší.