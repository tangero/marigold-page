---
ID: 1626
title: Jak se prodává ADSL vorvaňům
author: Patrick Zandl
post_excerpt: ""
layout: post
oldlink: >
  https://www.marigold.cz/item/jak-se-prodava-adsl-vorvanum
published: true
post_date: 2005-04-26 16:11:17
---
	<p>Navštívil jsem nedávno jednoho kamaráda v jeho firmičce. Malá firmička, čtyři lidé, čtyři počítače. Výdělečná firmička živící se poradenstvím, jakým to není podstatné. Podstatné je, že firmička šlape a majitel nemusí řešit každou korunu, čili se pro většinu obchodníků stává vorvaněm v okamžiku, kdy zjistí, že zrovna tomu jejich problému nerozumí. Díky tomu tu sekretářka má na psaní dopisů ve Wordu devatenáctipalcové Eizo a počítače, který by stačil na server celní správy.  Atd. </p>
	<p>Kamarád moji návštěvu záhy využil k tomu, aby mne poprosil, zda se mu podívám na to, proč mu nefunguje ADSL přípojka. Nechtělo se mi do toho příliš, protože vrtat někomu do routeru není moje hobby a zejména, když mi osvětlili, že všem ostatním ADSL jede, tak  jsem se obával, zda není nějaká chyba v routování, jemuž zase tak moc nehovím. </p>
	<p>Naštěstí první, co mne napadlo, bylo podívat se na ADSL modem. Neindikoval připojenou linku. Šel jsem po kabelu a ejhle, zde byl zádrhel. Někdo nabušil konektor DSL přípojky do konektoru ethernetu (tedy prohodil RJ-11 a RJ-45) a i když šlo o rozdíl zanedbatelný, ADSL modem si ho nenechal vnutit. Prohodil jsem obé a fungovalo to. Kamarád usoudil, že jsem opravdu odborník, když zvládnu během pár vteřin vyřešit tak zapeklitý problém, jenž on nevyřešil ani konzultací s infolinkou Telecomu. </p>
	<p>Až potud asi nic zvláštního (ne, ta firma nedělá IT konzultace). Až za chvíli mi to došlo a zeptal jsem se: <em>"Hele, ty jsi říkal, že ostatním u vás ADSL funguje?"</em> Ano, všem ostatním fungovalo. Jak by nefungovalo, když každý měl svoji vlastní ADSL přípojku na své vlastní telefonní lince zapojenou do ethernetu na svém počítači. Ostatní měli ADSL zapojené správně. A nikoho vůbec nenapadlo, že by mohli mít jen jednu přípojku a o tu se dělit. Prostě tak, jako se platí paušál za každou telefonní linku jim přišlo stejné platit paušál za každý připojený počítač. A to jim ještě k jednomu počítači prodali jako vylepšení čtyřportový router s ADSL, což se nakonec ukázalo být pro tři ADSL přípojky smrtící, protože jsem ADSL přes tento router nasdílel všem počítačům a kamarádovi jsem nakázal tři ADSL přípojky deaktivovat. Asi tak za půl roku se ho musím zeptat, jestli ty tři ADSL přípojky platí. Když omylem zruší všechny, zjistím to, protože mi bude volat, že to, co jsem zapojil, jsme zapojil blbě :)</p>
	<p>Připomíná mi to jednu věc. Spolu s tím, jak se objevuje čím dál více počítači vybavených firem, které nemají s IT nic společného a počítače tu využívají lidé netechničtí, mám dojem, že výrazně chybí firmy, které by k takovým počítačům nabízely správu, tedy to, že se jednou za týden staví ve firmě, zazálohují data na pásku/DVD, vymění to i ono, nebo totéž učiní na zavolání. Něco takového dělají velké firmy draho pro jiné velké firmy, ale těm malým by počítačový doktor také prospěl. Neznáte nějaké firmy, které tohle dělají?
</p>