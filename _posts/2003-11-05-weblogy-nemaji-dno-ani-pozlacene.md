---
ID: 639
title: Weblogy nemají dno ani pozlacené
author: Patrick Zandl
post_excerpt: ""
layout: post
oldlink: >
  https://www.marigold.cz/item/weblogy-nemaji-dno-ani-pozlacene
published: true
post_date: 2003-11-05 07:47:00
---
<p>
Dneska jsem na Lupě narazil na článek <A class=nadcl href="http://www.lupa.cz/clanek.php3?show=3091"><STRONG>Weblogy mají zlaté dno jen pro někoho</STRONG></A>. Autor v něm prakticky v celém článku konstatuje, že na blogování se zbohatnout nedá. A na závěr píše: </p>

<p>
Možná ale zasáhne deus ex machina a v blogování nastane zvrat. Pokud by blogosféru adoptoval časopis pro teenagery (Bravo, CosmoGirl a podobně) nebo mobilní operátoři, pak by se z kratochvíle několika málo lidí mohla stát masová záležitost. Ale to je asi jen blouznivé přání blogera.</p>

<p>
Myslím si, že adopce blogů (nebo v tomto případě spíše moblogů) mobilním operátorem způsobí větší rozšíření řad weblogů a blogerů, na jejich finanční příjmy to ale efekt mít nebude. Mnoho lidí bude moci utrácet peníze publikováním zpráv s obrázky pomocí MMS, potěší tím svoje blízké, ale korunka jim z toho nepadne, ta neomylně skončí v kasičce operátora. </p>

<p>
Weblogy, jak to tak vidím, mají dvě cesty: buďto budou přetrvávat ve formě osobních deníčků věnovaných postřehům ze dne na téma "můj kocour je nemocný" a "zase mne naštvali v Karfiólu" nebo se posune do formy oborově zaměřeného weblogu a bude už diskutabilní, zda není spíše webzinem. Hranice mezi webzinem a weblogem je v tomto případě totiž velmi neznatelná a zatímco blogeři předkládají mnoho definic rozlišujících weblogy a "to ostatní" podle toho, zda mají či nemají trvalé odkazy a další podobné nesmysly technického rázu. Jenže weblog se liší především tím, že je stavěný na osobním pohledu, na osobním prožitku a fakt, jakým způsobem je publikován, je prakticky nepodstatný. A osobní pohled je něco, co se zpeněžuje velmi obtížně. Reklama by se dobře prodávala případně předplatné inkasovalo na weblogu Billa Gatese nebo Saddama Husajna, jenže oba mají dost jiné práce na to, aby se blogováním zabývali. </p>

<p>
To znamená, že weblog může přinášet jen vedlejší a spíše synergický efekt. Můžete tak propagovat svoji práci, svoji knihu, přividělat pár korun na reklamě. Můžete těžit z toho, že se tak dříve dostanete k věcem, které vás zajímají, můžete sem tam za honorář prodat článek do nějakého média. Ale to je tak asi všechno, z čeho koukají peníze. </p>

<p>
Je to překvapivé? Asi není, protože kdyby weblogy opravdu měly zlaté dno, mnoho dnešních českých webů by se spěchalo přerodit mezi weblogy...</p>
