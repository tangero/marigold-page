---
ID: 2166
title: 'Androidí sny o&nbsp;mobilních telefonech'
author: Patrick Zandl
post_excerpt: ""
layout: post
oldlink: >
  https://www.marigold.cz/item/androidi-sny-o-mobilnich-telefonech
published: true
post_date: 2007-11-06 12:35:03
---
<em>Google Phone je na světě.</em> Tahle informace je známa už delší dobu, v kuloárech se šušká do omrzení. Teď vyšla oficiální informace a tak v té první větě uděláme dvě drobné korekce. Za prvé to není Google ale <a href="http://www.android.com">Android</a> a za druhé to není telefon, ale software platforma pro mobilní telefony.  Za třetí není na světě, ale to už jen tak bokem. 

Google šel s informací o projektu Android na světlo boží 5. listopadu 2007. Než se zeptáme proč, řekneme si, co víme. Mnoho toho není. 

Společnost Android koupil Google v roce 2005. Z toho někteří autoři článků vycházejí při informaci, že platforma se vyvíjí dva roky. I kdepak. Androida založil už v roce 2003 Andy Rubin spolu s dalšími lidmi, například s Chrisem Whitem a Andym McFaddem - tahle trojka stála za projektem WebTV kupříkladu. Ještě před tím byl ale Rubin CEO Dangeru, takového toho hezkého rozsouvacího smartphone Hiptop, co se nakonec prodával vlastně jen u T-Mobile. Už v té době prý Rubin přišel na to, že s výběrem operačních systémů pro mobilní telefony to není zrovna jednoduché. 

Takže <strong>Android má za sebou čtyři roky vývoje</strong>. Výsledkem má být otevřený operační systém pro mobilní telefony, middleware a vývojový kit SDK, vše dostupné v ranné verzi od 12. listopadu 2007. První zařízení na Androidu se očekávají v druhé polovině roku 2008, prvním ohlášeným dodavatelem bude HTC a kódové jméno je Dream. 
<!--more-->

Z technických požadavků jen známe prohlášení týkající se procesoru: minimem bude ARM9 taktované na 200 MHz, což jednak není zrovna málo (no normální telefon) a druhak to znamená, že půjde o operační systém pro chytré telefony, těch normálních se to netýká, na ně je ARM9 zatím ještě pořád overkill. I když, všeho do času. Zbytek můžeme jen usuzovat z náznaků a účastenství: například přítomnost Packet Video ve společenství nám napovídá, že o multimédia se postará OpenCore (podporující všemožné věci kolem H.264, za příplateček WM kodeky).

<h3>Open Handset Alliance</h3>

Za Androidem stojí <strong>Open Handset Alliance</strong>, společenství zhruba třicítky firem činných kolem mobilů, které si od toho něco slibují. Zajímavé je, kdo tam je i kdo tam není. Z významných hráčů jmenujme Čínu prostřednictvím China Mobile (nejvíce uživatelů v zemi, která je trh sama pro sebe), pak KDDI a NTT DoCoMo (Japonsko prakticky celé a zase trh sám pro sebe) a za USA T-Mobile a Sprint/Nextel. Za Evropu jen Telefonica a Telecom Italia, dva regionální hráči, jeden s dopadem i na nás, ale díky mizerné horizontální koordinaci s neidentifikovatelným vlivem "globální" účasti v projektu. Kdo chybí, je pro evropu významné naopak: za USA nejvýznamnější hráči AT&T a Verizon, za Asii korejský SK Telecom. 

<!--adsense-->

Za výrobce mobilů se účastní HTC (kdysi výhradně WM), dále pak LG, Samsung (oba dva v podstatě zajišťují účast korejského poloostrova a s tím i SK Telecomu) a nakonec Motorola. To samo o sobě vzbuzuje jisté oportunistické pocity, protože LG i Samsung používají cokoliv, co je na trhu dostupné včetně S60, Linuxu a WM a Motorola dokonce spoluvlastní UIQ a účastní se aktivně na LiMo, tedy Linux for Mobile ustanovené v lednu 2007 spolu s NEC, NTT DoCoMo, Panasonicem, Samsungem a Vodafone. První telefony s LiMo mají přijít na trh v prvním čtvrtletí 2008.

Kdo chybí z výrobců? Nepřekvapivě Nokia a Sony Ericsson, evropská dvojka, která tvrdě jde za svým grafickým rozhraním Symbianu. A samozřejmě Apple, pokud bychom ho počítali už i k výrobcům mobilů. Ostatní už netřeba uvažovat. 

Zbytek do té třicítky dělá přehlídka výrobců čipů jako Intel, Nvidia, Broadcom, TI nebo Qualcomm, kteří sice zní honosně, ale v praxi se přiserou kamkoliv, kde to zavání prodejem čehokoliv. A pak pár software firem, od kterých čekáme  spíše backend záležitosti. Čestnou výjimku tvoří Google a eBay. 

Co v té asociaci dělá vrchní organizátor blešího trhu? Dvě slova. Skype a PayPal. Kromě toho Skype už před několika dny operoval s tím, že představí sám svůj Skype telefon. Světe div se, asi na Linuxu. Je to jiný projekt, nebo jde jen o derivát tohoto a mírné zmatení novinářů? Nevíme. 

O zbytku se můžeme jen dohadovat. Ani nevíme, co platforma bude umět, zda a jak to bude zaměřené "chytrofonisticky" a dokonce ani nic o tom, zda se bude šířit přes tyhle telefony reklama, o čemž pár médií píše jako o hotové věci. Víme jen, že je tu nějaká platforma, která od příštího týdne bude dostupná vývojářům a že příští rok na ní možná budou postavené nějaké mobilní telefony. 

A to je to, co mne udivuje nejvíce. A to je moje největší otázka. Ne jak to bude ve výsledku vypadat, zda to bude konkurovat MS, Apple nebo Nokii. Ale to PROČ to bylo oznámeno teď. Takovéhle věci se nedělají z nudy. Banda papalášů se nesejde s novináři o týden dříve, než mají co ukázat jen tak, jen z nudy. SDK budou mít za týden, telefon za rok. Mezi tímto a příštím pondělkem se má stát něco významného. Něco, co Android potřeboval předběhnout. Jenže... co?

Jsem zvědav, kdy zjistíme, co to bylo... 

A Android? Na cokoliv smrdící hodnocením je brzy. Jména slibují zajímavost, ale to není všechno. Křičet <em>"iPhone killer"</em> je předčasné, už proto, že iPhone zatím nepotřebuje ani tak "killera", jako více zemí, kde by byl v prodeji, největší jeho brzdu zatím dělá Apple. A i kdyby cokoliv: iPhone není spása. Neovládne trh masově. Je zajímavou alternativou. Ale pořád bude hodně lidí, kteří chtějí jiný přístup. Monokultura není dobrá ani v mobilech, ani jinde. Android slibuje přispět k jejímu nabourání, ale takových Linux projektů je celá řada. Od LiMo, přes OpenMoko (viva Nokia?) až po Trolltech a jejich Qtopii.  

A co by tím vším získal Google? Nu, Google není tak obvyklá firma, aby musel teď přesně odpovídat na otázku, co a kolik. Spíš bych řekl, že úvaha se line v intencích: když budeme na hodně mobilů, jistě se to časem nějak zhodnotí...

A řekněme si to upřímně: kdyby v celé té alianci a šarádě nebylo jméno Google, pozornost médií by byla setinová. Asi taková, jaká je dnes věnována Qtopii ... 

PS: Ale <a href="http://www.christianlindholm.com/christianlindholm/2007/11/do-androids-dre.html">článek prskajícího Christiana Lindholma</a> (šéf UI u Nokia) stojí také za to... :)