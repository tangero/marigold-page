---
ID: 3437
title: 'Identifikace vlastním kontextem prostřednictvím blockchainu (lekce z&nbsp;futurologie)'
author: Patrick Zandl
post_excerpt: "Důvod, proč jsem se poněkud ponořil do blockchainu, je vlastně docela prostý. Potřeboval jsem vymyslet autorizační mechanismus, který by byl bezobslužný. Kde by jste nevyplňovali nic. Ani uživatelské jméno, natož heslo. Něco, co bych mohl drze použít do své knihy Flotila jako samozřejmý prvek budoucnosti. Tak samozřejmý, že si jednou řeknou, proč to nikoho nenapadlo, když je to tak zřejmý. A vymyslel jsem takovou ptákovinu, že to musí fungovat."
layout: post
oldlink: >
  https://www.marigold.cz/item/identifikace-vlastnim-kontextem-prostrednictvim-blockchainu-lekce-z-futurologie
published: true
post_date: 2016-12-20 22:05:07
---
Důvod, proč jsem se poněkud ponořil do blockchainu, je vlastně docela prostý. Potřeboval jsem vymyslet autorizační mechanismus, který by byl bezobslužný. Kde by jste nevyplňovali nic. Ani uživatelské jméno, natož heslo. Něco, co bych mohl drze použít do své knihy Flotila jako samozřejmý prvek budoucnosti. Tak samozřejmý, že si jednou řeknou, proč to nikoho nenapadlo, když je to tak zřejmý. A vymyslel jsem takovou ptákovinu, že to musí fungovat. 

> Možná ten vtip znáte. Šéf americké NSA přijde do práce a sekretářka mu říká “Volal nějaký Orwell a vzkazuje vám, že ta kniha 1984, co se vám tak líbila, měla být varování, ne návod."

<p>Ten systém jsem pro účely druhého dílu Flotily nazval<strong> eklog</strong> (asi tušíte, proč). A je to vlastně jednoduché. Eklog zaznamenává úplně všechno, co jste udělali. A ukládá to jako blockchainovou transakci do bloků. Eklog slouží zaprvé jako váš identifikační prostředek, kdy vypočítává vícerozměrný vektor vašeho momentálního chování a porovnává je se záznamy v blockchainu, přičemž říká, nakolik jste ve shodě s jednotlivými identitami. Pokud o sobě někdo tvrdí, že je Patrick Zandl, měl by se chovat, jako Patrick Zandl. A pokud se tak beze zbytku chová, eklog jeho totožnost automaticky potvrzuje. Samozřejmě, že shoda není nikdy stoprocentní, má to ostatně také své bezpečnostní důvody. Když jste ožralý jak slíva, nepustí vás vaše auto k řízení, protože nenajde dostatečnou shodu k užití vozidla. Ale dalo by se říct, že vaše okamžité chování by v průběhu běžného života mělo nejvíce odpovídat vaší digitální vícerozměrné representaci v rámci blockchainu. Je to srozumitelné? To je ta identifikační část eklogu.</p>

<p>Druhá část využití eklogu souvisí s autorizací a ekonomikou, penězi. Flotila vnitřně peníze nepoužívá, jen vůči ostatním. Kterýkoliv člen Flotily si může vzít cokoliv, jakékoliv zboží nebo službu a “zaplaceno" to bude přes eklog. V něm jsou uložené virtuální, decentralizované peníze osobní, ke kterým máte přístup, pokud se chováte jako vy, tedy pokud jste autorizování. Jenže především je eklogová síť schopna vyhodnotit, jak se vaše chování a skutky promítají do přínosu společnosti a Flotile. Podle toho je vám povoleno využívat zdroje Flotily. Žádný plat, žádné daně. Jen přínos a míra přínosu k celku. Potřebujete nový automobil? Vezmete si jej. Eklog to zaznamená a zváží, jakou zátěž celku jste právě způsobil. Může usoudit, že to prostě nejste vy a že na automobil ani nemáte nárok. A může to jen znamenat, že příště si nemůžete vzít něco jiného, protože jste svou prospěšnost už vyčerpali. </p>

<p>Zní to příliš dokonale. Zádrhel asi tušíte: kdo stanoví ten přínos? Umělá inteligence, samoučící algoritmus, který projíždí všechny minulé “transakce” v blockchainu eklogu a vyhodnocuje, se znalostí přítomnosti, jak co prospělo celku. Jak se kdo zasloužil o Flotilu.</p>

<p>Bude tohle konec demokracie? To, že nás neviditelný a neuchopitelný algoritmus bude zprvu nenápadně, ale stále ostřeji a neodbytněji tlačit k tomu, abychom prospívali celku? O tom, že technologicky to bude během pár desetiletí možné, o tom nepochybuji. Čím si nejsem jistý je jen to, zda by se tleskalo nebo pískalo. I proto to v knize zatím používá jen Flotila a Země se vzpírá. Že je to totalitní? Ale no tááák, koho to štve… Každý řád je z podstaty totalita...</p>
