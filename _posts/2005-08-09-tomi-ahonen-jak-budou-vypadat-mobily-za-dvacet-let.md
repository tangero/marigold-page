---
ID: 1760
title: 'Tomi Ahonen: Jak budou vypadat mobily za dvacet let'
author: Patrick Zandl
post_excerpt: ""
layout: post
oldlink: >
  https://www.marigold.cz/item/tomi-ahonen-jak-budou-vypadat-mobily-za-dvacet-let
published: true
post_date: 2005-08-09 08:53:41
---
<p>Je velmi nemilé referovat o dva měsíce staré události, může za to moje lenost a to,  že o tom nikdo jiný nenapsal. </p>

<p>Jde o přednášku, kterou měl v kanadské Ottawě Tomi Ahonen, autor populárních knih věnovaných 3G. Tématem bylo dalších dvacet let budoucnosti mobilních komunikací. Jak tedy budou podle Tomi Ahonena vypadat budoucí mobilní telefony?</p>

	<h4>2010</h4>
<p>V roce 2010 bude typický mainstreamový mobilní telefon 3,5G mobil s pětimegapixelovým fotoaparátem, optickým zoomem a s rychlostí datových přenosů blízkých dnešnímu WiFi. Vestavěný bude TV tuner, pevný disk s kapacitou několika jednotek Gb a nejmenší telefony budou mít rozměry kreditní karty. Ostatně, kreditní karty se propojí s mobilními telefony. Hudební a videoprůmysl bude mít větší zisky z prodeje downloadů pro mobilní telefony, než z distribuce CD/DVD v kamenných obchodech. Mobilní platby se stanou běžnými pro placení parkovného, v prodejních automatech, veřejné dopravě, kinech a podobných zařízeních. </p>

	<h4>2015</h4>
<p>V roce 2015 bude typickým mobilním telefonem 4G mobil. Digitální fotoaparát bude vybaven padesátinásobným optickým zoomem, takže z takového telefonu bude pravé špionské zařízení. Vestavěnou funkcí bude rozpoznávání jazyka a syntéza jazyka včetně možnosti nesimultánního překladu, kdy do telefonu řeknete větu a on ji zopakuje přeloženou do jiného jazyka. Telefon bude mít dostatek paměťové kapacity na to, aby v dostatečné kvalitě mohl nahrávat všechny zvuky a obrazy kolem svého majitele po alespoň patnáct minut, takže si kdykoliv budete moci přehrát a prohlédnout, co se dělo kolem vás podobně, jako na dnešních videopřehrávačích. Nejmenší telefony mají rozměry o málo větší, než krabička od sirek (bacha, v Kanadě asi mají jinou velikost sirek :) ) Telefon už není vybaven klávesami a ani není potřeba jej přikládat k uchu, problémy vstupně-výstupních rozhraní jsou vyřešeny.</p>

<p>V roce 2015 většina obchodů přijímá platby skrze mobilní telefony a to včetně benzinových pump, hotelů, restaurantů i hypermarketů. Více peněz proteče skrze platební karty integrované v mobilu, než skrze samostatné platební karty. Populární aplikací se stává mKey – otevírání dveří autorizací mobilním telefonem. K vašemu mobilu lze přiřadit otevření dveří vašeho bytu, kanceláře, ale i hotelového pokoje. Další zajímavou funkcí se stane virtuální sekretářka, která přijímá příchozí hovory a zprávy a která se učí podle vašeho chování, jak na ně má reagovat. Tato virtuální sekretářka je tak realistická, že většina volajících ani nepozná, že mluví jen se software vašeho telefonu. V tomto roce také některá velká vydavatelství přestávají vydávat noviny na papíře. </p>

	<h4>2020</h4>
<p>V roce 2020 jsou již běžné telefony sítí 4.5G s rychlostmi přes 100 Mb/s. Dražší manažerské modely jsou vybaveny vestavěnými videoprojektory, takže na stěnu mohou majitelé ihned promítat filmy nebo presentace. Telefony mají úložnou kapacitu v řádu terabytů, takže do jejich paměti mohou být uloženy všechy kdy vytvořené hudební skladby ještě před tím, než se vám telefon prodá. Snadno se tak dá platit za přehrávání... Nejmenší mobilní telefony mají rozměr poštovní známky, až na to, že poštovní známka je velká sběratelská vzácnost. </p>

<p>V roce 2020 je personální sekretářka v telefonu tak dokonalá, že je schopna vyřídit řadu vašich hovorů, udělat z nich závěry a zařadit je do vašeho kalendáře či vás ve stručnosti informovat o obsahu rozhovoru. Překladové slovníky již fungují online – můžete se bavit s někým, jehož jazyk neznáte a telefon simultánně automaticky překládá vaši řeč, zanechávajíc jí vaši barvu hlasu. </p>

<p>V roce 2020 jdou také všechny platby prakticky skrze telefonní účet vlastně stejně, jako srkze bankovní účet nebo účet platební karty. Naprostá většina novin již nevychází na papíře a ani CD ani DVD nejsou dále vydávány vyjma velmi raritních a sběratelských edicí. Internet, ten zdarma a svobodný, jak jej známe dnes, přestává existovat. </p>

	<h4>2025</h4>
<p>A konečně v roce 2025 jsou zde telefony 5G, páté generace. Už je hodně nespravedlivé říkat jim telefony, ani jim tak nikdo neříká. Mohou mít velikost zrnka cukru a jejich tvar i provedení a finální velikost záleží na libovůli výrobce a módě – mohu být vestavovány například do šperků nebo prstenů, ale i do zubů atd. Úložná kapacita je dnešními názvy nevyjádřitelná, do takového mobilního telefonu lze uložit všechny kdy vyrobené filmy a televizní show, všechny hry atd. Samozřejmě ty běžně prodávané modely přicházejí „jen“ s předpřipraveným setem tisícovky nejoblíbenějších filmů, TV pořadů a videoher plus se všemi vytvořenými hudebními skladbami. </p>

<p>Tak, toliko legenda 3G marketingu Tomi Ahonen o vývoji mobilů po příštích dvacet let (<a href="http://communities-dominate.blogs.com/brands/2005/06/ottawa_and_20_y.html">originál je zde</a>). Sám jsem na toto téma chtěl napsat menší zamyšlení a tohle je dobrý odrazový můstek, takže příště se to pokusím okomentovat sám. A co myslíte vy, jak bude vypadat mobil za dvacet let? Bude vůbec existovat?
</p>
