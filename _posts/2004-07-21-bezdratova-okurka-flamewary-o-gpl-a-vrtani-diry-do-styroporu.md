---
ID: 1206
title: 'Bezdrátová okurka &#8211; flamewary o&nbsp;GPL a&nbsp;vrtání díry do styroporu&#8230;'
author: Patrick Zandl
post_excerpt: ""
layout: post
oldlink: >
  https://www.marigold.cz/item/bezdratova-okurka-flamewary-o-gpl-a-vrtani-diry-do-styroporu
published: true
post_date: 2004-07-21 08:32:00
---
	<p>
Okurková sezóna řádí i v bezdrátovém světě. Kdo mohl, vzal si dovolenou, kdo nemohl, je tak zmožen vedrem, že na seriosnější práci nemá pomyšlení a tak zprávy, které vycházejí, jsou většinou tak zajímavé, že nemám ani odvahu je publikovat. Nejvýraznější z nich <a href="http://story.news.yahoo.com/news?tmpl=story&amp;ncid=1212&amp;e=1&amp;u=/nm/20040720/wr_nm/telecoms_attwireless_3g_dc&amp;sid=95573503">je oznámení </a>AT &amp; T Wireless, že má 3G síť v čtyřech amerických městech....</p>
<p>
A tak je prostor pro zajímavé diskuse, pro které běžně pro práci není času. Příkladmo se rozhořel flamewar kolem Sveasoftu. <a href="http://www.sveasoft.com/modules/phpBB2/index.php">Sveasoft </a>je firmička vyvíjející upravený firmware pro Linksys a další WiFi routery, velmi podařený, <a href="/item/linksys-wrt54g-zvladne-bandwidth-management">psal jsem o něm zde</a>. Linksys routery běží na Linuxu, navíc Sveasoft svoji portaci dělá na standardním GPL základu jako je Wondershape - a tak jeho firmware Satori a Alchemy je také GPL. </p>
<p>
Firma nedávno zpoplatnila své diskusní fórum, kde publikuje nové verze firmware a novinky kolem něj. Už to avizovala dlouho, 20 USD není zase tak moc, jenže se našlo několik lidí, kteří správně namítli, že GPL software nepodléhá zpoplatnění, tomu že podléhá pouze diskusní fórum. A tak vystavili onen firmware ku stažení i na svých stránkách. Sveasofťáci vypěnili, následovala ostřejší výměna emailů, kde už došlo na nabídku rozbití huby a podobné záležitosti, i když snad žertem míněné. Celou genezi sporu si můžete přečíst včetně emailů <a href="http://firmware.dl.am/">na těchto stránkách</a> (autor po jisté zkušenosti zůstává v anonymitě). Flame došla tak daleko, že provozovatel dalšího oblíbeného serveru <a href="http://www.linksysinfo.org/">LinksysInfo</a>, kde se Flame rozhořela nejvíce, všechny diskuse vymazal a další zakázal s tím, že diskuse nad GPL licencí jsou off topic. Docela ho chápu. Méně chápu přístup Sveasoftu, protože licence GPL, kterou jsem si kvůli tomu speciálně přečetl, opravdu uvádí, že GPL software může kdokoliv distribuovat, pokud tak činí v nezměněné podobě. Sveasoft to řeší tak, že z webu vypustil definici licence u nových verzí firmware - jenže tak lehké to nemá, je pranýřován za to, že do placeného firmware zahrnuje GPL software, což nesmí. A flame žije svým životem dále...</p>
<p>
Já to příliš nechápu. Diskusní fórum za 20 USD mělo pro mne zatím největší problém jak to zaplatit, nepřijde mi to moc a online podpora i nápověda je jen tam... Podle mne by Sveasoftu příliš neublížilo, kdyby vydělával pouze na servisu. Ale je to jeho rozhodnutí. </p>
<p>
Doma jsem chtěl propojit svoji a Vrecovu síť. Technicky to není náročné, stačilo by mi přidělat anténu za okno a byli bychom propojeni. Jenže vyvstal konstrukční zádrhel. Náš dům je obložený styroporem či čím (takový izolační polystyrén) - a do toho díru na uchycení sice snadno vyvrtáte, ale hmoždinka v něm nedrží. Pod ním je ještě nějaká izolace a teprve tak za 20 cm jsou cihly. Jenže takhle hluboko zavrtanou hmoždinku zase první vítr vyrve a ještě zničí omítku baráku na čtverečním metru, jak to všechno vypadne. A k čemu to uchytit, vůkol není jak. Inu, každý máme své drobné problémy... (následkem toho nám nejede internet, UPC ho ještě nezapojilo a já pracuju (pokud doma) s notebookem v okně, Dita si musí servery spravovat z práce a dost jí to vadí).</p>
<p>
A vedro je, že by jeden leknul. V práci jsem nalepil na okno organizační diagramy a projekty firmy. Získal jsem tím obdiv, jako že potrebuji neustálý přehled o dění ve společnosti. Ne, nepotřebuju. Potřeboval jsem nějak nahradit nefunkční žaluzie...</p>
