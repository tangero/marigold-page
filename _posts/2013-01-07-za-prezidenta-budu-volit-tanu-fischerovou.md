---
ID: 2595
title: >
  Za prezidenta budu volit Táňu
  Fischerovou
author: Patrick Zandl
post_excerpt: ""
layout: post
oldlink: >
  https://www.marigold.cz/item/za-prezidenta-budu-volit-tanu-fischerovou
published: true
post_date: 2013-01-07 14:23:21
categories: [Politika, Prezident, Volby]
---
<p>Vysvětlit, proč někomu člověk chce dát hlas v nadcházejících prezidentských volbách, je úkol nevděčný. Na každý arugment se najde řada protiargumentů, tu špatných a smyšlených, tu jen nedomyšlených, někdy i pravdivých. </p>

<p>Prezidentský post má v České republice tradičně spíše korekční nádech, tedy výsadu korigovat přehmaty, kterých se dopustila vláda či jiné státní orgány. Například amnestií. Není to moc výkonná, není to moc zákonodárná, ale spíše representativní a určitý morální opěrný bod. Zatímco representaci, věřím, zvládnou s pomocí vizážistů a detoxikačního pracoviště všichni uchazeči, o morální zodpovědnosti mám spíše pochybnosti a proto jsem škrtal u papírově nejsilnějších uchazečů, jako je Zeman (Opoziční smlouva), Fischer (Kriminální provedení podpory obnovitelných zdrojů a členství v KSČ) a Schwarzenberg (Kalousek). </p>
<p>Nakonec mi zůstala dvě jména. Táňa Fischerová a  Vladimír Franz. A proč jsem se nakonec rozhodl pro <a href="http://prezidentkatf.cz/">Táňu Fischerovou</a>? Znám ji osobně, z kdysi dávna, pamatovat se na mne nebude, proč taky. Ale zanechala ve mně (a pozdější prací prohlubovala) dojem spravedlivé a cílevědomé ženy, která se zasazuje o slabší a o to, aby morálka nezůstala jen prázdným slovem, neužitečným ekonomicky nepodloženým termínem, jaký z něj dělá Václav Klaus. </p>
<p>A to je to, co chci po našem prezidentovi. Aby byl tím, kdo by byl ochoten nahlas říct, že tohle není politika, ale nemorální kšeft. Abychom měli někoho, kdo nám pomůže odlišit dobré od zlého, abychom neměli neustálý dojem, že žijeme v říši za zrcadlem. Abychom se nedozvídali, že špinavé peníze neexistují, že korupce neexistuje.</p>
<p>Může být, že s tím sama nic nenadělá a je to velmi pravděpodobné. Jednotlivec nemůže sám změnit směr dějin. Ale může ostatním pomoci probudit se ze sna. Už to by byl obrovský impuls. </p>
<p>A to je ten důvod, proč Táňu Fischerovou volím. Pro naději, že i někdo nahoře a někdo slyšitelný uvidí zemi takovou, jakou ji vidíme my dole.</p>
<p>Uznávám, že se do druhého kola asi nedostane. Slýchám názory, že takto svůj hlas zahodím ve prospěch toho či onoho. Co naplat. Radši ho zahodím, než abych volil místo dobra jedno z menších zel.  Je tedy docela pravděpodobné, že pokud do druhého kola postoupí Fischer a Zeman, už volit nepůjdu. Neumím zvolit dobro ze dvou zel. </p>
<p>A vám přeju, abyste při volbě našli svoje dobro.</p>